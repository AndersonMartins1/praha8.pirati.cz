---
title: "Modré zóny se rozšíří do Trojské ulice a jejího okolí" 
author: Martin Štěrba
image: posts/trojska-googlemaps.png
tags: [Rada MČ Praha 8, Doprava, Modré zóny]
---

**Modré zóny na Praze 8 se rozšíří o nové ulice a to konkrétně o Trojskou, Nad Hercovkou, Na dlážděnce, Pod dlážděnkou, Nad Hercovkou a Přádovu. Rada městské části části s rozšířením souhlasila na základě kladného doporučení komise pro dopravu. Členem komise jsem i já, a stejně jako ostatní jsem hlasoval pro rozšíření modrých zón.**

V Trojské ulici dojde k legalizaci řady parkovacích míst podél tramvajové trati. Některé z "nových" stání jsou sice na vyježděné zeleni, to by se ale mělo v blízké budoucnosti změnit. Ulice bude rekonstruována a budou tady postaveny klasické parkovací zálivy. Značení modrých zón by se v Trojské a okolních ulicích měly objevit v příštích týdnech, řeší to TSK Praha. 

Nejedná se ale o poslední rozšíření zón na osmičce. Komise pro dopravu se bude v příštích měsících zabývat i situací v horní Libni, kde často místní nemají, kde parkovat. Třeba v okolí Libeňského hřbitova během dne parkují takřka pouze lidé, kteří do Prahy dojíždějí za prací.

**To ale není vše, co se probralo na dnešním dvanáctém jednání rady. Pojďme si říct, co byla ta další témata.**

- Do představenstva společnosti IPODEC - Čisté město míří za Prahu 8 předseda finančního výboru Bohumil Garlík z ANO. Novými členy dozorčí rady pak budou Jarmila Kotrbová a Jan Horn.
- Došlo k dohodě o narování mezi Prahou 8 a Osmou správou majetku a služeb. Jedná se hlavně o nedobytné pohledávky za bývalými podnájemci v bytech. 
- Rada vzala na vědomí důvodovou zprávu k návrhu uplatnění nárůstu nájemného dle souhrnného indexu spotřebitelských cen za rok 2022 zveřejňovaného Českým statistickým úřadem..
- Praha 8 aktualizovala cenovou mapu doporučených příspěvků do Fondu rozvoje MČ Praha 8, částky byly navýšeny o inflaci. 
- Byly uzavřeny nájemní smlouvy a schválena jedna výpověď z bytu z důvodu neplacení nájemného a problémového chování. 
- Odbor správy majetku v souladu se zásadami pro nakládání byty. Radě proto předložil ke schválení aktualizaci podmínek výběrových řízení o nájem bytu. Hlavním důvodem aktualizace je pak snížení počtu volných bytů. Městská část díky tomu bude moci pronajímat i byty, které mohou obsahovat závady. Nájemce si pak tyto závady může sám opravit.
