---
date: 2018-08-19
category: blog
tags: transparentnost myty 
layout: post
title: Politický cirkus Prahy 8 aneb „Osmička“ na začátku léta (cca 3 měsíce do voleb)
author: Michal Novák
authorId: michal.novak    # uid nekoho z _people (nepoviné)
image: posts/zastupitelstvo.jpg
tags: [transparentnost]
---


**Zazní hlas radního, který momentálně vede schůzi zastupitelstva Prahy 8: „Otevírám diskuzi.“. Do té ale není nikdo přihlášen. Proto o pár sekund později stejný radní hlásí „Končím diskuzi.“. A hlasuje se. Jeden bod programu se zvládne za pár minut. Krátké představení bodu bez uvedení jakýchkoliv argumentů a pak výše popsaný scénář. A takto cca patnáctkrát nebo dvacetkrát dokola. Jako dobře secvičené představení. Zastupitelé, koaliční i ti opoziční, jako poslušní vystupující znající svoji roli. Hlavně neudělat nic špatně. Hlavně nevybočit. Prostě politický cirkus.**

Tak jsme se na tu  show šli podívat společně. Již dlouhou dobu sledujeme jednání zastupitelstva městské části Praha 8 v online přenosech (Piráty v sobě nezapřeme: Internet je naše moře), případně jsme si na něj občas zašli „naživo“ jednotlivě.

Tentokrát, 27. června, jsme dorazili, zatím do zadních lavic určených veřejnosti, ve větším počtu. Bylo nás 5. ;-) 4 z nás „Osmičáků“ (tedy Pirátů z osmičky) a Lukáš Wagenknecht, náš pirátský kandidát na senátora za Prahu 8 a 18. Od října sem budeme docházet v ještě větším počtu pravidelně, už jako zástupci našich voličů. Kolik nás přesně bude, to záleží na vás.

Pro tentokrát jsme si to ještě „užili“ jako diváci. A byl vám to, lidičky, zážitek. Opravdický politický cirkus. Nebo to bylo spíše divadlo? V každém případě bychom vám to přáli vidět na vlastní oči … No dobře, to byla ironie.

Zasedání to bylo dlouhé, probíral se totiž Metropolitní plán Prahy. Předtím byl čas na interpelace občanů. Dovolte nám ale, pozastavit se především nad úplně první částí jednání, ve kterém se hlasovalo, jak se říká „ostošest“. A to průběžně bez uvádění jakýchkoliv argumentů.

**Na první pohled byla tato část zasedání pro nezúčastněného pozorovatele především velmi a to opravdu velmi nudná.**
Snad jen praví „schůzovní masochisté“ a milovníci formálních politických pořádků by se v tom, co se zde odehrávalo, našli. Obyčejného člověka musí takovýto způsob politiky velmi rychle znudit nebo možná i znechutit.

**Napadá nás: Není to náhodou cílem?** Možná si některé jiné strany říkají: „Když to bude celé vypadat naprosto nezáživně a nezajímavě, lidé se přestanou o politiku ve své obci, ehm obvodě, zajímat a nechají nás v klidu vládnout (rozuměj: dělat si co chceme).“ Ale nechceme politikům jiných stran podsouvat takové úmysly. Třeba jen nevědí, jak lidi do rozhodování o svém domově zapojit. Třeba.

**V čem je podle nás problém?** 
Konkrétně v tom, že neexistuje platforma, na které by se mohli občané Prahy 8 opravdu zásadně zapojit do rozhodování o svém domově. 
**K čemu jsou tato zasedání zastupitelstva otevřená veřejnosti, když se zde nic otevřeně neprojednává?** 
Když se zde neuvádí argumenty pro a proti. Když se zde nevede diskuze.

Ha, řeknete si: Možná se tato diskuze odehrává jinde a jindy. Ale chyba lávky. Jednání výborů a komisí zastupitelstva, respektive rady, nejsou rozhodně běžně veřejně přístupná. Kdyby byla, asi by bylo v pořádku, že se zastupitelstvo sejde k formálnímu odsouhlasení všech bodů jen v rychlosti.

Nechápejte nás špatně, my víme, že schůze, kde se bude hlasovat o 20 a více bodech, musí být rychlé a svižné. Hlasování je základním prvkem demokracie, ale je-li bodů hodně, může být takové jednání úmorné. Ať se tedy na zasedání zastupitelstva vše odhlasuje rychle a v tempu. Ale tomu musí přecházet otevřená diskuze, která dá možnost vyjádřit se všem občanům, kterých se dané téma týká.

A právě proto máme jako jeden z hlavních bodů našeho programu ten, nadepsaný **Otevřená a moderní radnice**. Více se o něm dočtete na dalších stránkách těchto listů, ale zjednodušeně řečeno: Budeme s vámi mluvit otevřeně, budeme se s vámi více setkávat a své argumenty budeme předkládat veřejně.

Takhle my si totiž představujeme politiku – s lidmi a pro lidi. Jasně, zní to jako to klišé, ale my Piráti, jako „politici z donucení“, politiku jinak než společně s lidmi dělat ani nechceme. Nejsme naivní. Víme, že na řadu věcí je spousta různých názorů - a často protichůdných. A nejde vyhovět všem. O to důležitější ale podle nás diskuze je.

A pokud se díky vašim hlasům dostaneme nejen do zastupitelstva, ale také do vedení osmičkové radnice, pak toto, tedy základní přístup radních k lidem, začneme měnit jako první.

**Politika má být totiž diskuze a ne cirkus.**

