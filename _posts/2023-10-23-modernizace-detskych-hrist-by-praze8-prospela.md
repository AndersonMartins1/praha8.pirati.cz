---
title: "Modernizace dětských hřišť by Praze 8 slušela"
author: Andrea Vildová
image: posts/detskehriste.jpg
tags: [Časopis Osmička, Občanská vybavenost]
---

**Mladé rodiny s dětmi potřebují především místa, kde trávit příjemný čas na čerstvém vzduchu. A jako máma dvou malých dětí vím, že takových je na Praze 8 jako šafránu.**

Mnohdy přes deset let staré herní soustavy, které na hřištích Prahy 8 máme k dispozici, naše děti sice dostatečně zabaví (unaví), ale už dávno nejsou tak atraktivní jako dříve. Jsem ráda, že naše radnice tento rok vyčistila a nově natřela některé herní prvky hřišť, které má ve správě. K větší výměně a oživení novými prvky však už bohužel nedošlo. Nevznikají ani žádná nová hřiště, spíše ubývají, třeba zrovna to na Dlážděnce. Některá hřiště v Libni mohou být dokonce nebezpečné, nejednou jsem zaznamenala rodiče sepisující stížnost na zvláštní průlez u tobogánu. Zvířátka dřevěných hřišť v Čimickém a Ďáblickém háji se pomalu rozpadají, skluzavka praská a z vláčku se uvolňují prkna.

Těm nejmenším by určitě udělala radost houpačka pro batolata, kterých je na celé Praze 8 zoufale málo. Je škoda, že ani zázemí hřišť není moc příjemné. V teplých měsících jsou hřiště rozpálená a není se kde před sluncem schovat, absence toalet vede ke znečišťování jejich okolí a schází nám až na pár výjimek i pítko nebo fontánka na mytí rukou. Přitom mnohdy stačí jen málo.

Dobrých příkladů máme hned několik v sousedních městských částech. Například hřiště v pražské Stromovce nebo Sedmikráska u Holešovické tržnice mají k dispozici toaletu a pitnou vodu. Prostor hřišť by mohl sloužit nejen dětem. Na Střížkově teď vybudovali kromě zajímavých prolézaček, vodních prvků a trampolíny také workoutové hřiše na posilování, fontánu, kiosek a posezení pro piknik. Skvělé jsou také veřejné grily na Parukářce a ve Stromovce.

Praha 8 je jedna největších městských částí a není snadné vyhovět všem potřebám jejích obyvatel. Modernizace a péče o veřejná hřiště a parky by určitě Praze 8 přinejmenším slušela.
