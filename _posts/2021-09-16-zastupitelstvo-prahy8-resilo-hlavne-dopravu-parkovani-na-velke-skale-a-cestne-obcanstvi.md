---
title: Zastupitelstvo Prahy 8 řešilo dopravu, parkování na Velké Skále a čestné občanství
authorId: martin.sterba
image: posts/zastupitelstvo_zari2021.jpg
tags: [Doprava, Zastupitelstvo]
---

**Předložený program bez viditelných kontroverzních bodů sliboval rychlý průběh. Nicméně už při projednávání samotného programu se ukázalo, že tomu tak nebude.**

Náš zastupitel [Martin Staněk](https://praha8.pirati.cz/lide/martin-stanek.html) už potřetí navrhl změnu pravidel jednání výborů tak, aby se jich veřejnost mohla účastnit. Koalice ODS/TOP-STAN/Patrioti/ANO návrh opět nepodpořila. Také navrhl obdobnou změnu pravidel pro komise, ale ani tu koalice nepodpořila.

Jednomyslně jsme schválili návrhy na udělení čestných občanství RNDr. Miloslavu Štulcovi, Milanu Špinkovi a Ondřeji Hrabovi. Této pocty se tak dostane vynikajícímu závodníkovi na ploché dráze, dlouholetému dobrovolníkovi v péči o seniory, i významnému divadelníkovi.

U pronájmu kluzišť se rozproudila diskuze ohledně jeho výhodnosti. Ačkoliv koalice uvádí úsporu v řádu milionu, někteří opoziční kolegové mají pocit, že úspora by mohla být ještě větší a že se vlastně jedná o podporu podnikání současných provozovatelů. Jsme rádi, že se místostarostovi Jiřímu Vítkovi (Patrioti pro Prahu 8) podařilo najít způsob, jak v provozu kluzišť pokračovat a nedotovat je plně z rozpočtu městské části tak jako v minulosti. Ale vzhledem k nedostatku informací ohledně výběru provozovatele jsme se v tomto bodě hlasování zdrželi.

Navrhovali jsme také vyzvat náměstka primátora pro dopravu Adama Scheinherra (Praha sobě) k lepší koordinaci dopravních úprav na území MČ Praha 8 a k zajištění podpory pěší a hromadné, zejména kolejové dopravy. Ani pro tuto výzvu se u koalice podpora nenašla. Místo toho prošlo původně navržené usnesení od Martina Jedličky (TOP 09). Prošlo toto usnesení:

>Zastupitelstvo městské části Prahy 8

>– I. vyzývá náměstka primátora pro dopravu Adama Scheinherra z Prahy Sobě, aby zanechal veškerých kroků v dopravě, které pod různými záminkami, jako je zvýšená bezpečnost nebo rozvoj cyklodopravy atd. v reálu pouze komplikují dopravu na území MČ Praha 8, ale i v celé Praze, a zhoršují životní prostředí i celkový životní komfort občanů Prahy,

>– II. vyzývá náměstka primátora pro dopravu, aby při přípravě dopravních opatření více dbal stanovisek jednotlivých městských částí,

>– III. pověřuje starostu MČ, radního pro dopravu a předsedu komise pro dopravu, aby s usnesením ZMČ seznámili primátora hl. m. Prahy a náměstka primátora pro dopravu.

Náš zastupitel [Karel Ptáček](https://praha8.pirati.cz/lide/karel-ptacek.html) interpeloval radního Tomáše Slabihoudka (TOP 09) ohledně získání informací o tom, jestli Rada městské části Praha 8 řeší budoucí dopravní obslužnost Karlína/Invalidovny. Aktuálně probíhá masivní výstavba na Rohanském ostrově, kde se bude nově dle odhadů pohybovat dalších cca 11 tis. lidí a zajímalo ho, jak na to budeme dopravně připravení. Současně se připravuje i uzavření a rekonstrukce stanice metra Invalidovna a doprava bude kolabovat. Radní Slabihoudek přiznal, že aktuálně Praha 8 nic neřeší, a že je nutné, aby Praha vybudovala městský okruh z Pelc-Tyrolky přes Vysočany do Štěrbohol. 

Vyslechli jsme si interpelace občanů ohledně odkupu pozemků pod jejich domy v ulici S.K.Neumanna v Libni. Radní Tomáš Hřebík (STAN) přislíbil pomoc a vyřešení. 

**Další zastupitelstvo městské části Prahy 8 se uskuteční mimořádně 29. září 2021 od 14 hodin. Bude se řešit hlavně Nová Palmovka.**
