---
title: "Zóny v Bohnicích zatím nejsou potřeba, po zprovoznění lanovky se to může změnit"
author: Martin Štěrba
image:  posts/bohnice-sidliste.jpg
tags: [Bohnice, Časopis Osmička, Doprava, Lanovka Bohnice–Podbaba]
---

**Nedávno se na mě obrátili obyvatelé z lokality na Podhajských polích s prosbou o podporu vzniku zón placeného stání. Jejich podnět jsem otevřel na jednání dopravní komise k prodiskutování. Následující den místostarosta Vítek zveřejnil v bohnické facebookové skupině příspěvek, v němž tvrdil, že opozice chce v Bohnicích zavádět zóny. To samozřejmě nebyla a není pravda.**

Zóny placeného stání jsou citlivé téma, na tom se shodneme. Jejich zavedení musí předcházet široká diskuze, dopravní modely a rozhodně se nemají zavádět jen tak od stolu. Piráti se rozhodují na základě dat a po pečlivém zvážení všech okolností. Například osmičkový odbor dopravy, kde pracují dopravní profesionálové, vytvoření zón na sídlištích doporučují. I na základě jejich doporučení se teď začíná pracovat na zavedení modrých zón v Horní Libni - například u Libeňského hřbitova na Bulovce už to nebude vypadat jako by byl každý den pořádán královský pohřeb. Se zavedením se počítá zhruba v první polovině příštího roku.

Pro zavedení modrých zón v Bohnicích není aktuálně žádný důvod, neboť lidé, kteří do Prahy cestují za prací ze Středočeského kraje, tady v současné době neparkují a po vytvoření zón zde není aktuálně ani výrazná poptávka. Až se situace po výstavbě lanovky změní, je možné, že se poptávka po zavedení zón, které primárně slouží k zajištění parkovacích míst pro rezidenty, i v Bohnicích zvýší.