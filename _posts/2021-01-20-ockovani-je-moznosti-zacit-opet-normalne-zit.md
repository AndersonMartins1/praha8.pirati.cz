---
title: Očkování je možností začít opět normálně žít
author: Anna Filínová
image: posts/ockovani-covid19.jpg
tags: [Časopis Osmička, Pandemie Covid-19]
---

**Na vakcínu proti nemoci Covid19 čekáme od začátku celé pandemie, tedy už od jara 2020. Proto musíme všichni dodržovat vládní opatření, která už jsou pro řadu lidí tvrdá, zdlouhavá a některé sektory tato opatření ničí před očima.**

Očkování vnímám jako možnost začít opět normálně žít a fungovat, tedy chodit do práce, potkávat se bez obav s rodinou a přáteli, sportovat, mít možnost jít do divadla, na koncert nebo jen tak posedět v restauraci. Také už bych zase ráda chodila učit seniory pracovat s počítačem bez pocitu, že pro ně můžu být nebezpečná. A věřím, že časem snad mezi ně budu moci jít bez obav i bez roušky či respirátoru, abychom si dobře rozuměli.

Takže ano, až to bude možné a bude na mě řada, nechám se dobrovolně očkovat. A nemyslím tím jen na sebe. Je to totiž možnost, jak očkováním zároveň ochránit ty, kteří se z různých důvodů očkovat dát nemohou. Doufám, že všichni, kteří se chtějí nechat naočkovat, budou tu možnost mít co nejdříve. Stejně tak doufám, že lidé budou k očkování pozitivně motivováni. Také doufám, že nebudou “trestáni” ti, kteří očkování z nějakého důvodu odmítnou.

Piráti v uplynulých měsících apelovali na vládu, aby zveřejnila podrobný očkovací plán. Všichni máme právo na informace, je třeba reagovat na možné obavy a otázky, stejně jako vyvracet lživé mýty, které o očkování kolují.

A ještě na závěr. V Praze bude 9 očkovacích center ve státních nemocnicích, které budou očkovat podle státního rezervačního systému. Magistrát chce očkovat i v Městské poliklinice ve Spálené. Využijte toho.
