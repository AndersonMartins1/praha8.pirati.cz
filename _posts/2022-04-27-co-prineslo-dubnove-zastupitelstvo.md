---
title: Zastupitelstvo schválilo studii pro Invalidovnu a plán rozvoje Prahy 8
authorId: martin.sterba
image: posts/martin-sterba/zastupitelstvo-duben2022.jpg
tags: [Zastupitelstvo, Územní rozvoj]
---

**Celé odpoledne se koná zastupitelstvo naší městské části, a já jsem se na toto jednání jako už tradičně vypravil. Je to přeci jen svátek demokracie. A co se dnes v Bílém domě dělo?**

Zastupitelé a zastupitelky projednali situaci na sídlišti Invalidovna. V nejbližší době tak bude vypracovaná koordinační koncepční studie s regulačními prvky a rozpracovány budou i záměry v oblasti stanice metra. 

Schváleny byly také dotace pro volnočasové sportovní i nesportovní aktivity dětí a mládeže. Letos bylo rozděleno rekordních 13 milionů korun. Největší částka poputuje do FK Meteor, který získal na provoz, údržbu mládežnických zařízení a revitalizaci hřišť, milion korun. Stejnou částku pak získal také softbalolový klub Joudrs Praha. Peníze na svůj provoz dostaly i další sportovní kluby, sokolové, skauti či taneční školy. Jsem rád, že dotace na provoz dětských organizací schválili lidé napříč politickým spektrem.

Městská část Praha 8 pomůže lékařkám ze Zenklovy ulice, které dostaly od majitelů domů výpověď. Ta byla nedávno posunuta do konce června. Lékařky se pak velmi pravděpodobně přesunou do teskodomků poblíž Bílého domu. Jsem rád, že se tímto problém nezabývají jen Piráti, ale i kolegové z Osmička žije a ODS. 

Prodiskutován byl i - z mého pohledu - velmi dobře [zpracovaný plán rozvoje naší městské části v příštích letech](https://drive.google.com/file/d/10MSaHM3SS_6JIKVA3NKO3FodHbg_QSVQ/view?usp=sharing). Potřebu vzniku tohoto plánu odsouhlasilo zastupitelstvo už v roce 2019, a jedná se především o koncepční nástroj zejména ve vztahu ke stavebním záměrům. Tři roky na něm pracovala Česká zemědělská univerzita. 

Od koalice během interpelací zaznělo, že elektronické zápisy do škol, které jsou v mnoha městských částech standardem, letos nebudou. Věřím že, podobně jako to šlo na dvojce, šestce, sedmičce či jedenáctce, to příští rok půjde i u nás. 

Rozhodnuto také bylo, že i v příštím volebním období bude o budoucnosti Prahy 8 rozhodovat 45 zastupitelů. Kteří to budou, rozhodnou zářijové volby. Držme si palce, abychom konečně měli takovou koalici, která bude Prahu 8 posouvat do 21. století.