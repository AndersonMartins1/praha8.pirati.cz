---
title: "Jaký je plán vedení Prahy 8 v čele s ODS a ANO pro tohle volební období? Nevíme."
author: Martin Štěrba
image: posts/libensky-zamek2.jpg
tags: [Časopis Osmička, ODS, Hnutí ANO]
---

**Mít plán, vizi či harmonogram a podle toho postupovat. To by mělo být automatické pro všechny, kteří chtějí věci posouvat kupředu a je vlastně docela jedno, jestli se jedná o byznys nebo politiku.** 

U nás v Praze 8 bohužel vidíme přesný opak. Vládnoucí koalice ODS, ANO, TOP09, STAN a Patriotů jede na volnoběh – něco jako plán či dlouhodobá vize toho, co by chtěla koalice během volebního období dokázat a splnit, u nás neexistuje. Programové prohlášení je pořád v nedohlednu, a ani nevíme, jestli se ho někdy dočkáme. Od lidí z koalice občas slýchávám, že někde nějaký text je, ale nikdo vlastně pořádně neví, co v něm je nebo co v něm není. Takže tahle otázka se nabízí - na základě čeho tedy koalice pracuje? 

Jsem proto rád, že když koalice neví, co by měla udělat, podívá se do programu Pirátů. V něm jsme před posledními volbami jasně napsali, co bychom rádi ve vedení městské části udělali. Troufám si říct, že tam nebylo nic kontroverzního – bylo tam to, co posune osmičku do 21. století. Byl tam třeba i nedávno propagovaný senior taxi - tedy přepravní služba pro seniory a osoby se zdravotním znevýhodněním. Díky ní si tak lépe mohou zajet třeba k lékaři, na úřad nebo na poštu. Je fajn, že to bylo zavedeno.

Kdyby si koalice chtěla vzít další příklady – tak doporučujeme se podívat na http://praha8.pirati.cz. Nápadů tam je celá řada. A to například, že místa pro kontejnery nemají být odpudivá. Praha 8 by kolem nich mohla zkultivovat veřejný prostor. Za pár měsíců bude léto, na mnohých místech by mohla vzniknout pítka nebo mlžítka. My se s Piráty nebojíme jít za konkrétními cíli. Nabízíme cestu, jak Prahu 8 zlepšit, ne důvody, proč to nejde.
