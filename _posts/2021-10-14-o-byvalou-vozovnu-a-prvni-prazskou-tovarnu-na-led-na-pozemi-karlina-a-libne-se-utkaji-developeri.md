---
title: O bývalou vozovnu a první pražskou továrnu na led na pomezí Karlína a Libně se utkají developeři
authorId: martin.sterba
image: posts/strasburk-googlemaps.png
tags: [Libeň, Karlín, Územní rozvoj]
---

**"Pražští developeři se utkají v souboji o atraktivní pozemek na rozhraní Libně a Karlína poblíž stanice metra Invalidovna, cena za téměř hektarovou parcelu se může dostat přes půl miliardy korun,“ píše server [Seznam Zprávy](https://www.seznamzpravy.cz/clanek/o-prvni-prazskou-tovarnu-na-led-se-poperou-developeri-177536#dop_ab_variant=0&dop_source_zone_name=zpravy.sznhp.box&dop_req_id=qLtiPJ8r0rN-202110111950&dop_id=177536&source=hp&seq_no=2&utm_campaign=&utm_medium=z-boxiku&utm_source=www.seznam.cz).**

Na prodej je totiž starší komerční areál poblíž stanice metra Invalidovna. Te je sevřený ulicemi U Rustonky a Sokolovská vlastní několik fyzických osob a v minulosti zde byla i  jedna z pražských tramvajových vozoven. V areálu se nachází mix starší komerční a bytové zástavby. Bytové domy pocházejí z konce 19. století, památkově chráněné nejsou. 

Mezi developery, kteří o areál projevili zájem, jsou podle informací serveru Seznam Zprávy firmy stavějící byty i kanceláře a jsou tam i dva fondy stavějící nájemní bydlení. Zájem má skupina J&T, která v těsném sousedství postavila kancelářský komplex Rustonka. Podaní nabídky zvažuje i společnost Crestyl, která za Libeňským mostem vybudovala čtvrť Dock. Nabídku studuje rovněž developerská část skupiny Skanska a firma Trigema, která opodál staví nájemní projekt Fragment.

Areál zvaný Štrasburk je součástí pentagonu pozemků mezi Rustonkou a Palmovkou. Hlavní město Praha momentálně sdružuje všechny ostatní pozemky pod svojí správu. Na základě nedávno schváleného usnesení městské části Praha 8 dojde k převodu pozemků svěřené městské části Praha 8 v okolí Nové Palmovky. Řeší se také převod pozemků mezi Dopravním podnikem a hlavním městem Praze. O nákupu areálu Štrasburk však Praha neuvažuje. 

>“Při dynamice transakcí si upřímně neumím představit, že by hlavní město Praha bylo schopno v tomto procesu uspět. Z hlediska dalšího rozvoje nejde o zásadně strategickou část. Pražská developerská společnost to vnímá tak, že bude přínosné pokud se stane vlastníkem nějaký investor s jasným plánem, s kterým bude možné dosáhnout dohodu o území po té co bude mít dokončeno sjednocení vlastnictví tam, kde je hlavní město Praha dnes již ovládající osobou,“ říká ředitel Pražské developerské společnosti Petr Urbánek. 

Oblast mezi Rustonkou a Palmovkou má v příštích letech obří potenciál stát se skutečným centrem naší městské části. 
 
 >“Ve spolupráci s našimi kolegy na Magistrátu se snažíme celý proces tlačit tak, aby se dlouho chátrající území, podařilo zlepšit, co nejdřív. V blízké době by se mělo začít s pěší průchodností celé oblasti. Jsme rádi, že se celý proces i díky nám posunul k dalšímu dějství,“ říká předseda místního sdružení Praha 8 [Martin Štěrba](https://praha8.pirati.cz/lide/martin-sterba.html). 

>"Bude důležité pohlídat si objem stavby a dodržení podmínek a limitů, které definuje územní plán. V ojedinělých případech se totiž stává, že developer přijde s něčím předimenzovaným, jako zmiňovaná společnost Trigema. Ta podala žalobu na Radu městské části Praha 12 kvůli nesouhlasu s výstavbou dvou mrakodrapů,“ doplňuje zastupitel a náš člen v komisi pro územní rozvoj [Karel Ptáček](https://praha8.pirati.cz/lide/karel-ptacek.html)

**Území na rozhraní Libně a Karlína zažívá v současné době velký stavební rozvoj.** Největší projekt [v podobě Rohan City](https://praha8.pirati.cz/aktuality/na-pomezi-karlina-a-libne-zacala-vystavba-rohan-city.html) nedávno odstartovala společnost Sekyra Group. Nové projekty vznikají i v jeho těsné blízkosti - staví se třeba kancelářská budova [Red Court](https://www.jtre.cz/novinky/145-red-court), bytový dům [Fragment](https://frgmnt.cz/) nebo třeba kancelářká budova [Block Karlín](https://www.crescon.cz/cs/projekty/block-karlin). 
