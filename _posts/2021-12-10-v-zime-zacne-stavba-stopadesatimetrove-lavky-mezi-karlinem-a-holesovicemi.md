---
title: V zimě začne stavba stopadesátimetrové lávky mezi Karlínem a Holešovicemi
authorId: martin.sterba
image: posts/lavka-holesovice-holka3.png
tags: [Štvanická lávka (HolKa), Karlín, Doprava]
---

**Dlouho očekávaný projekt výstavby lávky HolKa usnadní přesun pěším i cyklistům mezi dvěma dynamicky se rozvíjejícími pražskými čtvrtěmi. Zároveň aktivuje vznik navazujících projektů hlavního města a soukromého investora CA Immo, které přispějí k zatraktivnění vltavského nábřeží v oblasti Rohanského ostrova.**

Lávka nazývaná HolKa v Karlíně na Rohanském nábřeží vyústí na cyklostezku vedoucí po protipovodňové bariéře. Zástupci hlavního města a realitní společnosti CA Immo, která v rámci projektu River City Prague pozemky na karlínské straně vlastnicky kontroluje, se dohodli na majetkoprávních podmínkách umístění lávky a na spolupráci v průběhu realizace projektu. CA Immo plánuje na tuto celoměstsky důležitou křižovatku pěších a cyklistických tras navázat jak ve směru jižně do Karlína, kde vznikne park s veřejnou zelení, tak oživením břehu řeky v rámci projektu Karlínská náplavka.

>"V komunálních volbách jsme slibovali, že podpoříme výstavbu lávky mezi Karlínem a Holešovice. Jsem moc rád, že hlavní město Praha pod vedením Pirátů teď lávku začíná stavět. Urychlí cestu nejen mezi Karlínem a Holešovicemi. Skvělé je, že získáme i nový bezbariérový přístup na ostrov Štvanice, který čeká celková proměna,” říká předseda Pirátů v Praze 8 [Martin Štěrba](https://praha8.pirati.cz/lide/martin-sterba.html).

>„Vzájemná domluva se soukromými investory a společný zájem v lokalitě je základ pro úspěšnou proměnu území. A to neplatí pouze u lávky mezi Holešovicemi a Karlínem, jako tomu je v tomto případě, ale úplně všude," řekl náměstek primátora hl. m. Prahy pro dopravu Adam Scheinherr (Praha sobě).

>"Jsme moc rádi, že se město rozhodlo projekt lávky HolKa realizovat a že na něj můžeme na Karlínské straně navázat zvelebením prostoru na břehu řeky a komunitním parkem. Tato veřejná prostranství do budoucna nejen umožní navazující pěší vazby ve směru na Karlínské náměstí, ale stanou se i dějištěm mnoha kulturních, sportovních i gastronomických akcí a atraktivním místem pro volnočasové aktivitami pro místní rezidenty, obyvatele okolních čtvrtí, i zaměstnance z přilehlých kanceláří administrativní čtvrti River City Prague,“ uvedl Václav Jonáš, ředitel CA Immo v České republice.

Místo, které se v budoucnu promění v komunitní park a také důležitou spojnici mezi Prahou 7 a Prahou 8, od začátku prosince oživilo zimní kluziště [River Rink](https://www.riverrink.cz/). V současné době tudy vedou také [stezky pro běžce, cyklisty i bruslaře](https://praha8.pirati.cz/aktuality/cyklostezka-na-rohanskem-ostrove-dostane-novy-povrch.html). Na nedalekém starém vodáckém kanále na Štvanici potom vznikne umělá říční surfová vlna s výhledem na Pražský hrad.

Výstavba lávky HolKa by měla začít letos v zimě a potrvá 14 měsíců. [Stavbu pro město provede společnost Skanska, která zvítězila ve výběrovém řízení](https://praha8.pirati.cz/aktuality/Karlin-a-Holesivce-propoji-lavka-holka-praha-vybrala-zhovotele.html). Celá konstrukce po dokončení překlene Vltavu v délce 38 metrů mezi Karlínem a Štvanicí a 149 metrů mezi Štvanicí a Holešovicemi. Přemostění usnadní pěším i cyklistům cestu na ostrov Štvanice a bude dalším propojením mezi městskými částmi, které od roku 2015 zajišťuje také říční přívoz HolKa. Autorem lávky je architekt Petr Tej.
