---
title: Pro budoucnost Horní Libně je nutné zrušit stavební uzávěru
authorId: karel.ptacek
image: posts/liben-vosmikovych.png
tags: [Časopis Osmička, Libeň, Územní rozvoj]
---

**Stavební uzávěra, která je tady několik let umístěna, až na výjimky omezuje a zakazuje novou výstavbu. I kvůli tomu se nedostavují bloky domů na Vosmíkových či na Bulovce.** Tato uzávěra vznikla při plánování vnitřního okruhu a tzv. Libeňské spojky, která má podkopat Horní Libeň. Oblast je tak nyní zakonzervovaná. 

Možná to je výzva pro nás všechny. *“Dlouhodobě nám chybí strategický plán rozvoje této lokality a seriózní diskuze s občany,”* říkají moji pirátští kolegové a kolegyně, kteří v Horní Libni žijí a já s nimi souhlasím. Vzniká tady sice řada bytových projektů, ale obávám se, že budeme jednou muset řešit i dostatek škol a školek, občanskou vybavenost či dopravu. 

Právě občanská vybavenost není v této lokalitě nejlepší. Když si odmyslíme řadu večerek zcela zde chybí třeba středně velký obchod. Řada občanů se na nás obrátila s tím, že když chtějí do obchodu, tak musí buď na Palmovku nebo do Kobylis. Setkal jsem se proto nedávno s lidmi z Lidlu, a společně řešíme, jestli by nešlo něco vybudovat i tady. Potenciál tady totiž je.

Jednou z podmínek, které by město a městská část měla hlídat je právě občanská vybavenost. Takový parter dotvořeného bloku budov, který časem jistě vyroste místo myčky na Vosmíkových, by většímu obchodu slušel. Jistě by také prospělo i víc možností, kde trávit volný čas než jen v parku Pod Korábem. Co myslíte?

Řekněme si ale upřímně, že to ještě chvíli potrvá. Postupné změny ale mohou být vidět rychle. Může se začít třeba tím, že se zlepší úklid ulic, vymění městský mobiliář a někde se objeví třeba menší trh podobný tomu, který známe z Karlína. A také by všemu jistě pomohlo i to, že Horní Libeň nebude jen průjezdem mezi Libereckou a Balabenkou.
