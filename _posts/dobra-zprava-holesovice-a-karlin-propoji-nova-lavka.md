---
layout: post
category: blog
title: 'Dobrá zpráva! Holešovice a Karlín propojí nová lávka'
date: 2020-10-30T5:51:00.000Z
author: Martin Štěrba
authorId: martin.sterba
image: posts/lavka-holesovice-holka
tags: [Karlín, Holešovice, Doprava]
---

**Měli jsme výstavbu lávky mezi Karlínem a Holešovicemi i ve svém volebním programu. Jsme proti rádi, že to i díky kolegům na Magistrátu hlavního města Prahy klaplo, a lávka se začne stavět. Hotová bude do konce roku 2022.**

Karlínští se díky nové lávce dostanou za pár minut před brány Holešovické tržnice. HolKa urychlí cestu i lidem z Žižkova. Svou polohou totiž navazuje na Vítkovský tunel. Skvělé je, že získáme nový bezbariérový přístup na ostrov Štvanice, který čeká celková proměna a stane se z něj nový park. Do teď to bylo možné pouze z rušného Hlávkova mostu. Pro cyklodopravu bude HolKa strategickým místem, protože propojí cyklostezky vedoucí podél řeky na obou březích. 
Návrh konstrukce vyhrál v mezinárodní architektonické soutěži. Její podoba připomíná křivku nenásilně se vinoucí krajinou a architektura využívá minimalistického sochařství. Konstrukce zohledňuje panorama Prahy. Nejde do výšky a nebude bránit chodcům a cyklistům v pohledech na Prahu, Hradčany, vodu nebo stromy. Bude zapadat do návrhu řešení ostrova Štvanice. Už se moc těším, až bude HolKa hotová. Co na ni říkáte? 🙂
Je moc důležité, že se nám stavbu daří koordinovat s dalšími třemi důležitými akcemi v okolí. Zrekonstruujeme křižovatku Bubenského nábřeží a Argentinské, při té příležitosti tam opravíme i tramvajovou trať, a celkové rekonstrukce se dočká i Bubenské nábřeží, ze kterého se stane široká promenáda. Vystřídá stávající dva úzké chodníčky, kam se skoro nevejde maminka s kočárkem. Budujeme a opravujeme koordinovaně, jednou a pořádně. 💪
