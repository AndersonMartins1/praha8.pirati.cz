---
layout: post
category: blog
title: 'Pozdě ale přece, jednání zastupitelstva bylo hlavně o letošním rozpočtu'
date: 2020-05-13T15:51:00.000Z
author: Martin Štěrba
authorId: martin.sterba
image: posts/zastupitelstvo_kveten2020.jpg
tags: [volby, klub, koalice, koronavirus, zastupitelstvo, rozpočet]
---

**Na dnešním zasedání Zastupitelstva MČ Praha 8 se probíral hlavně rozpočet na rok 2020 a střednědobý plán do roku 2025. A ano rozpočet naší městské části se projednával až teď v květnu, dříve to prý koalice ODS, TOP 09, STAN a Patriotů nestihla.** 

#### Rozpočet 2020
Jednání zastupitelstva bylo především o rozpočtu, tedy o jeho veřejném projednání. Je to šance pro občany, jak se seznámit s tím, jak míní rada Prahy 8 letos hospodařit a proč právě tak. [Michal Novák](https://praha8.pirati.cz/lide/michal-novak/), předseda zastupitelského klubu Pirátů k tomu řekl:

> **Jedná se o nejdůležitější dokument předkládaný každý rok zastupitelstvu. Rada se ale (opět) ani nepokusila představit v detailu své záměry po jednotlivých gescích, natož na úroveň jednotlivých projektů. Přitom v květnu bychom očekávali, že již budou mít poměrně dobrou představu.** Proto se musíme z opozice detailně ptát a informace z koaličních radní "tahat" často po jednotlivých položkách. Praha 8 čelí vícero výzvám ve svém hospodaření. Kromě korona-krize, která se netýká jen nás, máme zde i 2 témata specificky osmičková: 300 milionů z dotace na Novou Palmovku, které "dlužíme" magistrátu a špatný výchozí stav zděděný po minulé radě. Proto jsem ptál, jestli má rada P8 nějaký krizový nebo alespoň variantní plán pro případ možného negativního vývoje finanční situace MČ Praha 8. V dalším dotazu mi šlo v obecné rovině o to, že se má šetřit spíše na běžných výdajích než na kapitálových. Tím se řeší současná krize, ale nevytváří se nová do budoucna. Žádná z odpovědí mě úplně nepotěšila. 

#### Bývalý radní Slobodník je stále předsedou komise pro IT
*"To, že pan Slobodník zůstává předsedou komise pro IT, vidíme jako velmi nešťastné. Myslíme si, že by měl do doby než se celá kauza vyšetří, rezignovat minimálně na tuto funkci,"* říká předseda zastupitelského klubu [Michal Novák](https://praha8.pirati.cz/lide/michal-novak/).

#### Interpelace - Rozpočet odboru správy majetku ÚMČ Praha 8
Zastupitel [Ivo Slávka](https://praha8.pirati.cz/lide/ivo-slavka/) interpeloval radu se dvěma dotazy. Žádal o specifikace položek návrhu rozpočtu městské části Praha 8 pro rok 2020. Konkrétně se jedná o kapitolu 8 (hospodářství), položku 0804 (odbor správy majetku ÚMČ), rozpočtou skladbu 3639 (komunální služby a územní rozvoj j. n.).

> **Chtěli bychom rozklíčovat činnost odboru, například konzultační, poradenské a právní služby ve výši 1,537 milionu korun (v roce 2019 se jednalo o 2,470 milionu korun). bychom také Chtěli bychom rozklíčovat konzultační, poradenské a organizační činnosti ve výši 4,340 mil. Kč (v roce 2019 - 1,2 milionu korun).** Od rady městské části očekáváme odpovědi písemně. Jsme na to zvědaví.

#### Interpelace - Rozpočet na kluziště
Zastupitelka [Anna Filinová](https://praha8.pirati.cz/lide/anna-filinova/) se ptala:

> **Proč se plánují nové povrchy na kluzištích, na které je v rozpočtu určeno 5,6 milionu korun?** Místostarosta Jiří Vítek tvrdí, že se bude jednat o úsporu u dvou kluzišť v řádu statisíců, a také to uspoří počet dnů a času na stavbu i demontáž. Vše prý doplní písemně.

#### Interpelace - Školky a projekty
Zastupitelka [Anna Filinová](https://praha8.pirati.cz/lide/anna-filinova/) interpelovala radu MČ Praha 8 se dvěma dotazy:

> **Jak to bude v létě s provozem školek?** Místostarosta Tomáš Tatranský poznamenal, že pokud se nic nezmění, tak provoz v letních měsících bude bez omezení.

> **Co se stane s nerealizovanými projekty z let minulých, které se nerealizovaly z důvodu klimatických podmínek?** Na to odpověděl starosta Ondřej Gros, že je to v současné době složité. Projekty nebyly realizovány z důvodu klimatických podmínek. U jednoho starosta říkal, že žádají o změnu na výsadbu stromu, u druhého projektu ohledně sadu na Bílé skále starosta uvedl, že je problém s dodavatelem.

#### Interpelace - časopis Osmička
Zastupitel [Martin Staněk](https://praha8.pirati.cz/lide/martin-stanek/) se ptal Rady na rozpočet magazínu Osmička.

> **Neuvažuje se o tom, že by se šetřilo u vydávání měsíčníku Osmička, a to například u gramáže papíru či barevnosti? Výdaje na Osmičku totiž tvoří velkou část rozpočtu odboru kultury.** Místostarosta Jiří Vítek odpověděl, že stotisícová městská část by měla mít reprezentační měsíčník. Byl snížen počet stran, a během léta vyjde také pouze jedno dvojčíslo.

#### A co dál?
Na jednání zastupitelstva se kromě návrhu rozpočtu MČ Praha 8 na rok 2020 a interpelací řešil také návrh zadání územní studie Palmovka a návrh prominutí místního poplatku z pobytu.
