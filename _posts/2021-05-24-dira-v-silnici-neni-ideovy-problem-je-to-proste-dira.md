---
title: Díra v silnici není ideový problém. Je to prostě díra!
authorID: martin.sterba
image: posts/oprava-proseckaulice.jpg
tags: [Časopis Osmička, Doprava, Magistrát]
---

**Jak se vám líbí stav komunikací po zimě? Stará se o ně magistrát dobře?** Tak zní otázka, na kterou se v novém čísle časopisu Osmička ptá ODS. Za nás odpovídá předseda místního sdružení [Martin Štěrba](https://praha8.pirati.cz/lide/martin-sterba.html).

Bývalo zvykem v těchto sloupcích řešit naši městskou část a kroky, které radnice udělala a nebo plánuje udělat. V poslední době, se však zdejší koalice snaží svými otázkami odvést pozornost jinam - k velké Praze a magistrátu, který zřejmě může za všechny problémy městských částí včetně té naší. Ale budiž.

Jak už to bývá, každá zima dá silnicím zabrat, a nejinak tomu bylo po té letošní. Někde je to vidět více, někde méně. Některé díry či výmoly se opraví provizorně, protože na větší opravy nezbývají čas ani peníze. Pražský rozpočet, ani rozpočet organizace odpovědné za zajišťování udržování sjízdnosti pražské silniční sítě, kterou je Technická správa komunikací hl. města Prahy (zkráceně TSK), totiž není bezedný. 

Zjednodušeně by se dalo říct, že čím frekventovanější silnice v Praze, tím větší a lepší péče. Pokud na takovém úseku dojde k destrukci povrchu, je větší šance, že silničáři vozovku opraví rychle a lépe než v případě “zapadlé ulice”, kde projede pár aut za den. Ideální to není, ale je to asi to nejlepší řešení. Příkladem větší opravy v posledních měsících je třeba Jižní spojka - sestra našich Holešoviček. Na takto vytíženém místě by měla provizorní oprava životnost pár týdnů, došlo proto k vyfrézování asfaltu a položení nového.

A ještě k TSK – nedávno se ve [skupině Libeň, Karlín na Facebooku](https://www.facebook.com/photo?fbid=10218998928740139&set=g.609687925752076) řešila krátká oprava Prosecké ulice v části, kde dochází k odbočení ze Zenklovy ulice. Strhla se velká diskuze o tom, jak zlí Piráti a Praha sobě ničí a zavírají Prahu. Je to ale jinak– ti, kteří rozhodují o takových opravách, nejsou politici, ale úředníci. Díra v silnici není ani pravicová, ani středová a ani levicová. Je to prostě díra, která se musí opravit.

Pokud vás trápí nějaký výmol či díra, nahlašte ji skrze magistrátní aplikaci [zmente.to](http://zmente.to/). Věřím, že bude opravena co nejdřív. 
