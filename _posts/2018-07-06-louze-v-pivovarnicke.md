---
date: 2018-07-02
category: blog
tags: louze 
layout: post
title: Praha 8 slíbila, že louže se splašky odstraní. Neodstranila, tak jsme se do toho pustili sami.
author: Jan Horn
authorId: jan.horn    # uid nekoho z _people (nepoviné)
image: posts/tym-louze.jpg
tags: [Volby2018, Libeň, ŽivotníProstředí, Kotlaska]
---

Někteří z vás možná zaznamenali na sociálních sítích nedávnou „kauzu“ Libeňské
louže a do ní vytékajících fekálií. Pokud nyní očekáváte stý a první článek, snažící se
nalézt konkrétního neschopného radního či úředníka, mýlíte se. Problém je totiž
podle nás někde úplně jinde.

Shrňme si obecně známá fakta: v ul. Pivovarnická se vytváří už více než deset let
obří louže s dobrými třiceti kubíky dešťové vody. Skutečný problém nastal přibližně
před rokem a půl, kdy z nedalekého kanálu ve svahu nad kaluží začaly vyvěrat
fekálie a obohacovat dříve neškodnou dešťovou vodu v kaluži o poněkud složitější
chemické vzorce. Tím se samozřejmě situace zkomplikovala, neboť tak vzniklo
nejenom širší riziko znečištění prostředí, ale také ohrožení hygienické, nemluvě o
tom, že za teplejších dnů generovalo třicet kubíků naředěných fekálií puch, za který
by se nemuseli stydět ani v Hongkongu. Místní zahrádkáři a starousedlíci na problém
upozorňovali úřední cestou, a když se ani po roce a půl nedočkali pomoci,
postěžovali si na sociálních sítích. Stanice Prima v rychlém sledu natočila dvě
reportáže o radních vzájemně se obviňujících z nečinnosti, aniž by to problém
posunulo k vyřešení.

Když jsme přijeli na místo a s místními prošetřili situaci, rychle nás napadlo pirátské
řešení. Objednali jsme fekální vůz, obuli si holínky a alespoň nejpalčivější část
problému jsme společně s místními během devadesáti minut vyřešili. Ucpaný kanál
je nyní zase průchozí, splašky opět zurčí pod zemí a po přívalovém dešti ustoupil i
onen příšerný puch.

Hlavní důvod, proč o tom píšeme:

Chceme poukázat na problém stávajícího systému jako takového. Kanalizaci totiž
spravuje jiný subjekt než silnice a ještě jiným subjektem je vlastník pozemku, přes
který fekálie tekly. Na okamžité řešení, kdy z kanálu disponenta A přes pozemek
disponenta B tečou splašky do místa ve správě strany C, přičemž vzhledem k
nedalekému toku Rokytky by se k celé situaci měly vyjádřit i odbory D a E, spadající
pod Městskou část Praha 8, současný systém prostě nemá páky. Úřední postup totiž
vyžaduje, aby se VŠICHNI zúčastnění sešli a domluvili se na společném řešení. Což
se v reálném čase bohužel nepodařilo.

Zejména proto si myslíme, že nemá smysl ztrácet čas diskusemi, KDO za to může.
My viníme systém. Zastaralý, neefektivní a nefunkční, kdy se kolem problému jen
mluví a krouží, zatímco občan trpí. A to bychom rádi změnili. Pokud nám to dovolíte.

Více v reportáži na [Primě](https://prima.iprima.cz/zpravodajstvi/praha-8-slibila-ze-louze-se-splasky-v-co-nejblizsi-dobe-na-vlastni-naklady-odstrani).
