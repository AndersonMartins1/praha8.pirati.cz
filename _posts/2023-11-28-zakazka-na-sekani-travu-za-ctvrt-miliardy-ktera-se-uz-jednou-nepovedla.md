---
title: "Zakázka na sekání trávy za čtvrt miliardy, která se už jednou nepovedla"
author: Jakub Jiran
image: posts/zivotniprostredi-stromy2.jpg
tags: [Životní prostředí, Časopis Osmička, Veřejné zakázky]
---

**Před nedávnem jsme na naší facebookové stránce Piráti Praha 8 spustili debatu o přiměřenosti ceny veřejné zakázky na údržbu ploch a veřejné zeleně v naší městské části. Předpokládaná hodnota zakázky je stávající radou v čele s ODS určena ve výši necelých 222 milionů Kč bez DPH na období dalších 4 let.** Někteří si myslí, že je to moc, někteří že málo a někteří, že za takové peníze by se městské části vyplatilo udržovat plochy a zeleň vlastními silami, což je cesta, kterou se vydaly mnohé obce v České republice. Diskuzi na toto téma vítáme a je třeba ji vést i do budoucna.

V tomto případě jde ale ještě o něco jiného: Bohužel je tato veřejná zakázka vyhlášena prakticky za zcela shodných podmínek, jako v roce 2021, kdy byla zrušena rozhodnutím Rady MČ Praha 8 pro tak zásadní chyby v zadávací dokumentaci, že nebylo možno v řízení pokračovat. To tehdy vedlo k tomu, že dílčí zakázky na údržbu ploch a veřejné zeleně jsou od té doby zadávány objednávkami za desítky a stovky tisíc bez výběrových řízení, opakovaně stejným společnostem a fyzickým osobám, kterým tak z veřejných prostředků přistávají v součtu na účtech miliony za služby, jejichž plnění a kontrola rozhodně není ideální.

Máme tedy oprávněné obavy, aby to s touto zakázkou nedopadlo jako před lety, a že ze zadávacího řízení nevzejdou stabilní a dlouhodobí dodavatelé, u nichž by bylo možné kvalitu plnění jimi poskytovaných služeb náležitě kontrolovat a nekvalitu i postihovat.
Nicméně asi musíme současné vedení Prahy 8 pochválit za to, že je veřejná zakázka za skoro čtvrt miliardy vůbec veřejně vypisována. Chtít po něm, aby se poučilo z chyb minulých, by asi už bylo příliš. Jako Piráti zásadně požadujeme ve všech veřejných zakázkách transparentnost a otevřenost, neboť právě otevřenost a kontrola veřejností je nezbytná pro potřebné hospodárné nakládání s veřejnými prostředky. 
