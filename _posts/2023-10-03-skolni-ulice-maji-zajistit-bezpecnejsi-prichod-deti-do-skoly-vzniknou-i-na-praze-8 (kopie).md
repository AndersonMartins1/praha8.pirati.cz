---
title: "Školní ulice mají zajistit bezpečnější příchod dětí do školy. Vzniknou i na Praze 8?"
author: Piráti Praha 8
image: posts/skolniulice.jpg
tags: [Komise pro dopravu, Školství, Bezpečnost]
---

**Zdá se, že vznik prvních školních ulic na Praze 8 je na spadnutí. Alespoň takový je závěr pondělního jednání komise pro dopravu.**

Je to podle nás skvělá zpráva. Na základě našeho podnětu nechá radní pro dopravu Tomáš Slabihoudek, vytvořit analýzu, kde by školní ulice na osmičce mohly vzniknout. Je nám jasné, že to nepůjde všude - třeba ze Zenklovky školní ulici těžko uděláme, ale v jiných místech by to problém být nemusel. 

Možná se teď ptáte, co to vlastně ta školní ulice je. Je to ulice jako každá jiná - jen v nich je ráno před začátkem vyučování dočasný zákaz vjezdu motorových vozidel. Úprava je provedena dopravním značením a případně doplněna mobilními zábranami.

Tyto ulice chtějí: 
- zajistit bezpečnější příchod dětí do školy a klidnější okolí,
- podpořit samostatnost dětí a pomoci jim osvojit si kompetence, jak se pohybovat v dopravním provozu,
- podporovat zdravější ovzduší v blízkosti školy,
- inspirovat rodiče a děti, jak bezpečně dorazit do školy bez využití auta.

Městský prostor má být takový, aby se v něm mohly samostatně pohybovat i děti. Třeba právě při cestě do školy. 

Bohužel trend je přesně opačný. Jak ukázala nedávná analýza Seznam Zpráv, za dvacet let se podíl dětí, které se do školy dopravují s rodiči autem, zvýšil čtyřnásobně. Takzvaný fenomén mama taxi je přitom součástí problému. Čím víc aut jezdí přímo před školu, tím rušnější a nebezpečnější dopravní situace kolem škol je. A to se snaží školní ulice změnit!

Nejedná se o žádnou novinku. V Praze školní ulice úspěšně fungují třeba na Hanspaulce, ve Strašnicích, v Hloubětíně nebo třeba v Radotíně. 

Není naším cílem někomu říkat, jak má či nemá své děti vozit do školy, jde nám primárně o bezpečnost v okolí škol. Děkujeme školám, ale i organizacím jako je Pěšky městem, které se na tom podílejí.

**Co si o tom myslíte vy?** 
**Kde by podle vás na osmičce mohly školní ulice vzniknout?**

###[Hlasujete na našem Facebooku.](https://www.facebook.com/piratipraha8/posts/pfbid0z4dCD3F4KaRcG2TCjSgY7kKxc9xKkHAHKgjNeRV2MKcYUFxKArNb5qqCSNKqGGE8l?__cft__[0]=AZXWVBCB1hghutk1cN4WsScZwjdX1Gp8rZUWW4wXgljfUdR_qA4yWRLCYXlGjV9aa5zTD6ZksZhozMJxI486GoaiZnTIof2M2cjkNO4RF20lVt8xBnPv-xfqND_Ccb771URfy7AGY1P5fF254uEEh3WM&__tn__=%2CO%2CP-R)

