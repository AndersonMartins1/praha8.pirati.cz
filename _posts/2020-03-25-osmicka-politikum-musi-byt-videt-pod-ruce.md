---
layout: post
category: blog
title: 'Politikům musí být vidět pod ruce'
date: 2020-03-25T10:20:00.000Z
author: Jan Hamal Dvořák
authorId: jan.hamal.dvorak
image: posts/cityvizor-praha.png
tags: [klub, koalice, CityVizor, Osmička]
---


Politikům i úředníkům musí být vidět pod ruce. V demokracii máme právo vědět, jak námi volení zástupci hospodaří s našimi daněmi.

Když si objednám rekonstrukci bytového jádra, tak mi na začátku stavební firma řekne, kolik to bude stát, v průběhu se mnou komunikuje o postupu prací a nákladech a nakonec mi předloží účet, ve kterém je uvedeno za co všechno platím.

Současná koalice však předkládá vágní rozpočet, v průběhu roku skutečné plnění úzkostlivě střeží a v polovině dalšího roku předkládá stejně vágní závěrečný účet. Je to zhruba stejné, jako kdyby vám na začátku rekonstrukce koupelny řekli, že celková cena bude 300 tisíc, z toho 150 na obklady a 150 na vybavení, peníze předem. V průběhu prací vás vůbec nepustili do bytu a na konci vám předložili účtenku, na které by stálo pouze "Celkem: 300 tisíc”. Po zaplacení byste ale zjistili, že 299 tisíc padlo na obklady a uprostřed místnosti je škopek s žínkou, protože zedníci byli trochu dražší než se čekalo.

První rok mi pan radní Slobodník tvrdil, že pro nasazení rozklikávacího rozpočtu není dostatek prostředků. Když Piráti na Magistrátu zajistili rozklikávací rozpočet pro všechny městské části bez dodatečných nákladů, tak otočil a sdělil mi, že si má Magistrát především hledět svého.

Těžko říct, co se v naší koupelně právě děje.
