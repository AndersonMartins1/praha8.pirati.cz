---
title: Mosty opravovat včas, ne až když začnou padat
author: Roman Kučera
date: 2018-01-31
image: posts/libenskymost4-ivanbartos-riksa.jpg
tags: [Doprava, Libeňský most, Veřejný prostor]
---

**V pondělí odpoledne se na západní straně Libeňského mostu vyskytovalo pozoruhodné srocení lidí doprovázené početným houfem novinářů. O co šlo? Z jednoho úhlu pohledu o recesi a zábavu, z druhého o zoufalé volání o pomoc. Co už víc se musí stát, aby magistrátní Rada začala konečně jednat?**

Na velmi špatný stav mostu začaly veřejně upozornovat občanské iniciativy už před více než dvěma lety. Problém si vzali za svůj i Piráti a, byvše v opozici, dělali, co mohli. Interpelovali, zveřejňovali. Ale Rada Hl.m. Prahy, problému nevěnovala náležitou pozornost. TSK Praha, která má technický stav mostů na starosti, je nechala chátrat, až začaly padat. Přitom má Praha přebytkový rozpočet a patří k šesti nejbohatším regionům Evropy.

Rámová konstrukceNejhorší situace přitom není na historicky cenných obloucích Libeňského mostu, ale místech, které jsou nad pevninou, těch nevzhledných rámových konstrukcích. Zde se dostala voda až k armovacím železným prutům, které se postupně obnažily. Na Holešovické straně mostu již v roce 2008 došlo k provizornímu betonovému podepření, ale i to je již dnes ve špatném stavu.

Veřejnost se dozvěděla o uzavření mostu s předstihem šesti hodin. Vzdálenost necelého kilometru k Palmovce musí překonat buď pěšky nebo na kole. Pokud chce použít MHD, cestu si prodlouží na sedm kilometrů.

Proto přišli Piráti s recesistickým nápadem - překlenout tuto vzdálenost pomocí rikši. Ta váží necelé dva metráky, což zatím statiku mostu neohrozí. Pilotní ježdění se uskutečnilo v pondělí. Jako první otestoval dopravní prostředek kapitán Ivan Bartoš. Potom již dostali příležitost se svézt i cestující z řad veřejnosti.

Ti museli překonat počáteční ostych, protože se na ně zaměřovaly objektivy fotoaparátů a kamer v nebývalém množství. Akci si totiž nenechali ujít novináři, neboť poslanci šlapající v rikše jsou vděčným námětem. A to byl náš cíl. Ukázat, že pražská radnice, jejíž podstatná část s primátorkou šla do voleb s chytlavým heslem "Prostě to zařídíme", nezařídila vůbec nic.

Bývalý pražský zastupitel a dnes poslanec [Ondřej Profant](https://praha8.pirati.cz/lide/ondrej-profant.html) jen krčí rameny.

>"My jsme už před dvěma lety upozorňovali, že tento most je ve špatném stavu, což vyplývalo ze zprávy Technické správy komunikací, ale město nečinilo. A jelikož město nečinilo, došlo to až k tomu, že most musel být zcela uzavřen pro tramvajovou i automobilovou dopravu. A to způsobuje velké komplikace."

A co by doporučil budoucí radě města, doufejme, že pirátské?

>"Aby začala mosty opravovat včas, ne, až když začnou padat."

**K té změně nastane šance už letos na podzim.**
