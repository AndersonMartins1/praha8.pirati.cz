---
title: "Aquacentrum Šutka bude v roce 2023 rozšířeno o venkovní část"
authorId: martin.sterba
image: posts/aquacentrum-sutka.jpg
tags: [Šutka]
---

**Čekají nás opravdu horké dny. Tento týden by mělo být až 35 stupňů. Všichni proto jistě přemýšlíme, jak se v takových vedrech zchladit, a hledáme místo, kam se jít osvěžit.**

Kromě Vltavy, máme na osmičce dva venkovní bazény a to Stírka a Ládví. Do budoucna přibude další – Aquacentrum Šutka se totiž rozšíří i o venkovní část.

![Vizualizace venkovní části bazénu](/assets/img/posts/vizualizace/aquacentrum-sutka/sutka.jpg)

Podle plánů by se mohlo začít stavět už příští rok a mělo by se jednat o čtvrtou pražskou venkovní padesátku. A nejen to. Přibudou také venkovní volnočasové aktivity, další sportovní plochy včetně relaxační zóny, restaurace, ale dojde také ke kultivací zanedbaného veřejného prostranství.

>"Sportovní infrastruktura a její technický stav jsou klíčovými proměnnými pro další rozvoj sportu na území hl. m. Prahy. Realizace potřebných investic do vlastní sportovní infrastruktury je jeden z hlavních cílů města plynoucích z Plánu rozvoje sportu a sportovních zařízení v hl. m. Praze 2021-2032. Investice do Aquacentra Šutka výrazně pomůže navýšit kapacitu a zvýšit dostupnost sportovních zařízení provozovaných městem," uvedl pražský radní pro oblast školství a sportu [Vít Šimral](https://praha.pirati.cz/lide/vit-simral/). 

>"Jsem rád, že kromě dvou venkovních koupališť na Ládví a Na Stírce získá Praha 8 další místo, kam budou moci lidé jezdit v parných dnech. Jsem přesvědčen, že horkých dnů bude v příštích letech přibývat, a že léta budou ještě teplejší než v současné době. Doufám, že se v blízké době podaří vybudovat také i dlouho slibovaný skatepark v Bohnicích, místní po něm dlouhodobě volají," říká zastupitel městské části Praha 8 [Pavel Franc](https://praha8.pirati.cz/lide/pavel-franc.html). 

**Co vy na to?**