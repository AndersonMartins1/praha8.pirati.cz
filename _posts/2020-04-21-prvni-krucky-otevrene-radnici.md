---
title: První krůčky k otevřené radnici na Praze 8
authorId: martin.stanek
image: posts/open-source.jpg
tags: [Digitalizace, Transparentnost, Zastupitelstvo]
---

**Zastupitel za Piráty Martin Staněk dnes prosadil dlouhodobý úkol pro Radu MČ Praha, aby zavedla open source systém pro vyřizování a hodnocení veškerých dotací, které Praha 8 uděluje.**

*“Doufám, že Praha 8 bude následovat příklad Pirátů z Prahy 3, kde se [podařilo otevřít dotační systém](https://www.lupa.cz/clanky/stepan-strebl-praha-3-open-source-software/) vyvinutý městskou společností, a že budeme dále tento systém rozvíjet společně,”* uvedl Martin Staněk. *“Když se Rada úkolu zhostí svědomitě, ušetří hodiny práce jak úředníkům, tak i členům hodnotící komise,”* dodává.

**Hlavní motivací pro předložení tohoto návrhu byla časová tíseň při schvalování dotací pro rok 2020.** *“Hodnotitelé v komisi budou letos mít nejvýše hodiny na studium podkladů, v horším případě je poprvé uvidí až na schůzi, kde o nich budou rozhodovat. Chci, aby se taková situace už neopakovala a hodnotitelé měli k materiálům přístup s dostatečným předstihem. Také doufám, že příští rok už budu s žádostmi pracovat v informačním systému a ne si pro ně opět chodit s USB diskem na úřad,"* vysvětluje Staněk.

Implementace takového systému je také vynikající příležitostí začít uvažovat o úplném elektronickém podání žádostí, otevření systému občanům a ponechání papírového procesu jen jako záložního řešení pro ty, co si s počítačem netykají.

**Piráti dlouhodobě usilují o nasazování open source systémů do veřejné správy. Když budou úřady vyvíjet podobné systémy společně a otevřeně, vyhnou se závislosti na konkrétním dodavateli a v konečném důsledku ušetří.**

Více o této tématice se lze dočíst v brožuře Public [Money? Public Code!](https://www.otevrenamesta.cz/media/docs/Public-money-public-code-cs.pdf), kterou z angličtiny přeložil spolek Otevřená města. Ten nyní také spravuje projekt Dotačního software původně z Prahy 3.

