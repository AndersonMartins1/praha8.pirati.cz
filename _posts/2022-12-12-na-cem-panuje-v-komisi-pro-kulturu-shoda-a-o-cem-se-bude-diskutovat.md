---
title: "Na čem panuje v komisi pro kulturu shoda a o čem se bude diskutovat?"
author: Karolína Gattermayerová
image: posts/libenskyzamek-kultura.jpg
tags: [Komise pro kulturu, Kultura, Studio ALTA]
---

**Ve středu byla naše členka [Karolína Gattermayerová](https://praha8.pirati.cz/lide/karolina-gattermayerova.html) na prvním jednání (a dokonce i prvním ve svém životě) kulturní komise pod vedením nové předsedkyně komise Anny Patočkové z hnutí ANO v novém složení.**

### KULTURNÍ DRBY
Lowitův mlýn by se měl v létě otevřít veřejnosti a komunikace s pronajímateli prý probíhá skvěle

Radnice si také velmi chválí komunikaci se Studiem ALTA, které se stěhuje do budovy bývalého Libeňského pivovaru. Rozlučka s jejich dočasným domovem v Invalidovně proběhne 17. 12. (více info přímo u [Studio ALTA](https://www.facebook.com/studioalta.cz))

Hned během jednoho z prvních dní roku 2023 zazní na "Zámečku" Česká mše vánoční J.J. Ryby. Sledujte web Prahy 8, kde bude včas přesné info

### VÝZVA
Udělení čestných občanství Prahy 8. I to už bude brzy předmětem jednání. Víte, že návrhy na udělení čestného občanství může podat kdokoli z řad občanů ČR? Podejte vlastní návrh či se s námi podělte o nápad na nominaci a třeba takový návrh rádi vypracujeme my.

### JEDNÁNÍ KOMISE
Otevřelo se třeba téma kritérií pro hodnocení žádostí o dotace, ale tato diskuze bude vrcholit především na jednáních na začátku příštího roku. Karolínu zajímalo třeba kritérium „spolupráce s MČ“ – zda ve spojení s dalšími kritérii nejsou silně znevýhodněné nové projekty, zda mají ze své podstaty všechny projekty vůbec možnost spolupráce a bude chtít jistotu v tom, že nebudou v tomto bodě zaměňovány zájmy radnice se zájmy občanů Prahy 8. Protože například to, že někdo nevystupuje na oficiální akci Prahy 8, nemusí znamenat, že nedělá pro Prahu 8 významnou činnost v rámci svého působení.

Komise se shodla, že dále bude následovat cestu spíše dlouhodobých projektů, které ocení i nízkou částku dotace. Kultura narozdíl od sportu musí pracovat opravu s nízkým rozpočtem a my souhlasíme, že je v takové situaci správné prioritně podpořit a udržet zde organizace, které fungují pravidelně.

Schválilo se hlasování per rollam, ověřovatelem byl zvolen Michal Švarc a kvůli nepřítomnosti některých členů byla volba místopředsedy odložena na příští jednání.
