---
title: "Zenklova ulice je osmičkovou bolavou jizvou. Co s tím?"
author: Martin Štěrba
image: posts/zenklova2.jpg
tags: [Doprava, Libeň]
---

**Zenklova ulice je takovou naší osmičkovou bolavou jizvou a je třeba se jí vážně zabývat. A to hlavně z důvodu, aby se nám nestály tramvaje a auta v jedné zácpě. Veřejná doprava by měla mít přednost a měla by plynule jet.**

Rekonstrukce Zenklovky, která byla realizovaná v roce 2018, se v mnohém povedla, v mnohém ale přinesla více škod než užitku. A to hlavně, když přivedla auta na tramvajové koleje. V ranních a odpoledních špičkách tady tak tramvaje nabírají nepříjemné zpoždění, které leckdy nedokáží dohnat až do večera. Nepovedené úpravy, které tehdy prosadila koalice ČSSD, ANO a Zelených je třeba napravit.

Zenklově by nejvíc pomohlo, kdyby auta měla samostatný pruh od Elsnicova náměstí až po křižovatku na Náměstí Na Stráži. Je třeba vyřešit úzká hrdla, kde auta jezdí po kolejích – na některých místech to může jít na úkor parkovacích míst, někde bude třeba stavebních úprav. Primárně se týká hlavně části od Libeňského zámečku k bývalému Discolandu, části okolo zastávky tramvaje U Kříže a pak části u Červené Báně po křížení ulic Na Sypkém, Vosmíkových a Zenklova.

Situaci by ale samozřejmě také pomohlo, kdyby Zenklovkou jezdilo méně aut. V Praze je dlouhodobě více aut než město zvládá pojmout. [Podle této studie](https://nms.global/cz/pruzkum-6-z-10-prazanu-hodnoti-protesty-posledni-generace-30-pro-prahu-negativne-souhlasi-ale-s-vetsi-regulaci-aut-ve-meste) by si 68 % Pražanů přálo jejich regulaci, téměř stejné množství obyvatel našeho města (65 %) si pak myslí, že by se měla omezit automobilová doprava ve prospěch té veřejné. 

### [Jak to vidíte vy? Dejte vědět v komentářích na Facebooku!](https://www.facebook.com/sterbamartin.praha8/posts/pfbid0qKTTNy1bXnFukZZnePW1VdZG9vMepR5EaMubwYwJnjk1LQTg7imJ7rzspLqfZN6Jl)

