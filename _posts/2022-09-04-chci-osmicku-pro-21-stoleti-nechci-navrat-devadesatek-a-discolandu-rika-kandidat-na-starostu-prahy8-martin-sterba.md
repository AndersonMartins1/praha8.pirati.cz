---
title: "„Chci osmičku pro 21. století. Nechci návrat devadesátek a Discolandu,“ říká kandidát na starostu Prahy 8 Martin Štěrba"
author: Piráti Praha 8
image: posts/martin-sterba/palmovka.jpg
tags: [Volby 2022]
---

**Slovy Václava Havla, naše městská část nevzkvétá. A to hlavně proto, že žijeme pouze přítomností. Pojďme to společně změnit.** 

**Opakujete, že chcete dát Praze 8 konečně vizi, která jako kdyby současnému vedení zcela chyběla. Jak by tedy podle tebe měla vypadat Praha 8 budoucnosti?**

Je to vcelku jednoduché přání. Představuji si rozvíjející se, dynamickou a moderní Prahu 8. Takovou, kde budou chtít lidé trávit svůj volný čas. Takovou, kde je dostatek zeleně. Takovou, kde není na ulicích nepořádek. Takovou, kde se přemýšlí, jak to udělat, a ne proč to nejde udělat. Takovou, kde to do nejbližšího obchodu nebude 10 minut tramvají. Takovou, kterou nebude protínat přivaděč k dálnici D8. Takovou, kde se nebude utrácet za úklid sněhu i přesto, že žádný nenapadl. Takovou, kde lidé budou moci komunikovat s úřadem přes internet. Takovou, kde bude dostatek míst ve školkách a školách. A také takovou, za kterou se nebudeme muset stydět.

**Co je podle tebe tím největším úkolem, který bude stát před budoucím vedením Prahy 8?**

Těch úkolů bude celá řada. Bude třeba dát naší městské části směr a vizi. Máme vědět, kam chceme dojít a jak toho cíle dosáhnout. Z hlavních úkolů bych zmínil rozvoj celé oblasti Palmovka, digitalizaci a otevřenost, majetek a vzdělávání. Štve mě, že si nemůžu vyřídit všechno přes internet. Současný portál praha8.cz je zastaralý. Chtěl bych, abychom si řadu věcí mohl jednoduše vyřídit kliknutím na internetu nebo v mobilu. Pojďme naší městskou část dostat do 21. století. S tím úzce souvisí i nutnost ukončení „devadesátkových tajností“. Není totiž moc důvodů, proč mají být třeba jednání komisí uzavřená a z Libeňského zámku nedobytná pevnost. Máme také přes dvě stě volných bytů, ve kterých nikdo nebydlí. A to je špatně. Řada z nich potřebuje rekonstrukci – buď to opravme ve své režii nebo nechme byty postupně opravovat nové nájemníky. 

![Martin Štěrba](/assets/img/posts/martin-sterba/palmovka2.jpg)

**A co Palmovka?**

Je škoda, že to je dlouhou dobu Země Nikoho. Snad se ale blýská na lepší časy, a čeká nás období proměny celé Palmovky. S hlavním městem se musíme bavit o podobě „pentagonu“ mezi Palmovkou a Invalidovnou. Toto místo má obrovský potenciál pro rozvoj naší městské části. Může se stát „druhým Andělem“. Budou tam byty, administrativa, kulturní centrum či knihovna. A myslím, že by tam měla být i nová radnice Prahy 8, kterou budeme potřebovat, protože současné prostory jsou pro úředníky i občany nevyhovující. 

**Z diskuzí na internetu se zdá, že jedním z nejpalčivějších problémů Prahy 8 je doprava. Jak ty ze své zkušenosti místní dopravu vnímáš a co bys na ní změnil?**

Sám jezdím po Praze autem a také se v zácpách či při parkování rozčiluju za volantem. Z mého pohledu bychom ale měli akcentovat všechny druhy dopravy – a to jak pěší, cyklo, automobilovou, i tu veřejnou. Nejvíce podporovanou dopravou v Praze by měla být ta veřejná ve formě MHD. Moc fandím třeba rozvoji tramvajových tratí, a už se těším až pojedeme tramvají třeba z Ďáblic do Letňan či z Kobylis do Bohnic. Podporu si zaslouží také sdílená mobilita, což je fenomén posledních let. Sám občas BeRider, Lime, Rekola či Ca4Way používám. Musíme ale myslet na to, kde tyhle auta, kola, koloběžky či skútry budou parkovat, a zajistit, aby nepřekážely chodcům ani řidičům

Jízda po Praze je dravější, je potřeba, aby všichni cestovali hlavně bezpečně – cyklisté nemají ohrožovat motoristy a obráceně. Jezdit do práce na kole je samozřejmě normální, nicméně cyklopruhy patří tam, kde se kvůli nim nebudou dělat zbytečné kolony. Jsem moc rád, že páteřní cyklostezka A2 je konečně místem, kam se vejdou cyklisté i chodci a těším se, až bude hotová od Florence přes Libeňský ostrov až k Trojské lávce. Kromě toho bychom se měli zaměřit také na to, abychom mohli chodit pěšky. Je třeba doplnit přechody tam, kde teď nejsou a lidé nám přebíhají přes silnice mezi auty.

![Martin Štěrba](/assets/img/posts/martin-sterba/auto-doprava.jpg)

**Určitě bude potřeba řešit i nedostatek míst ve školách. Jaké na to máš řešení?**

To je pravda. Potýkáme se s nedostatkem míst ve školách a školkách. Postavíme novou základní a mateřskou školu na Rohanském ostrově a ve spolupráci s hlavním městem připravíme novou školu i v oblasti „pentagonu“, o kterém jsem mluvil v předchozí odpovědi. Stejně tak budeme podporovat vznik dětských skupin a lesních školek. 

**Osmička je pyšná na svou zeleň, patří mezi nejzelenější části Prahy. Ne vždy jsme ale spokojeni s tím, jak je o ni postaráno. Stejně tak bojujeme s nepořádkem v ulicích. Co můžeme čekat v tomto směru?** 

Je to tak. Osmička patří mezi nejzelenější městské části v Praze. Bohužel se setkáváme s tím, že se o zeleň neumíme starat. Vedení radnice se neustále vymlouvá, proč ten či onen trávník není posekaný. Řešení se přímo nabízí – proč by objednávku na sekání trávníků nemohl zadat jen jeden subjekt? Vždyť trávníky stejně seče stejná městská firma. Radnice si nad rámec toho platí i tzv. „polétavou hlídku“, která má uklízet. Neděje se tomu tak. Mnohdy za smetí v ulicích může nepořádek okolo popelnicových stání. Přitom by stačilo, abychom kontejnery přesunuli pod zem nebo veřejný prostor přizpůsobili tak, aby tam popelnice nebyla jako pěst na oko. V jiných městech je zcela normální, že okolo popelnic je designová „ohrádka“. Uklizené ulice mají být jednou z našich vizitek. Těší mě, že hodně z nás tolik třídí odpad a byl bych nerad, kdyby přeplněné popelnice naši snahu o zelenější planetu takto znepříjemňovaly.

**Jaká místa máš u nás na osmičce rád?**

Kde jen začít? Mezi má oblíbená místa bych určitě zařadil celou Libeň, protože je prostě unikátní. Dále potom Thomayerovy sady, Libeňský ostrov, Park Pod Korábem, Černou skálu, Okrouhlík, Karlínské náměstí, Čimický a Ďáblický háj a pak určitě Dva kohouty, Přístav 18600 či Hostinec Na Pěšinách. Mnohým místům by určitě prospělo, kdyby se v nich objevila třeba veřejná griloviště, aby tam mohli lidé trávit svůj volný čas s přáteli. 

**Piráti jsou na osmičce v opozici. Jak se této úlohy ujali?**

Řekl bych, že neviditelní jsme nebyli. Povedlo se nám zachránit oblíbené koupaliště Stírka v Kobylisích, kterému hrozil prodej a uzavření. Společně s našimi kolegy na magistrátu jsme odblokovali situaci s torzem Nová Palmovka, našli jsme řešení a vypadá to, že se stavba v příštích měsících dá opět do pohybu. Přispěli jsme k tomu, abychom měli jasná pravidla pro developery, aby se podíleli na zlepšení občanské vybavenosti. Rada také na náš popud schválila zásady pro obsazování městských bytů. Samozřejmostí pak byla pravidelná komunikace s občanskými iniciativami jako jsou Holešovičky pro lidi, Krásné Kobylisy či Za Invalidovnu. 

**A čím bys tento rozhovor uzavřel?**

Už se těším, až budeme moci s Piráty po volbách naplňovat naši vizi posunu Prahy 8  z „discolandových devadesátek“ do 21. století. Osobně pro to udělám maximum.


### [Všechny naše plány pro Prahu 8 si můžete přečíst tady.](https://praha8.pirati.cz/volby/2022-komunalni.html?pohled=program)
