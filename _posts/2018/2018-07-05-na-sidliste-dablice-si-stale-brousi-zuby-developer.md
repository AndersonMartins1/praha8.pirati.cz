---
title: Na sídliště Ďáblice si stále brousí zuby developer
author: Michaela Krupičková
image: posts/tanvaldska.jpg
tags: [Ďáblice, Krásné Kobylisy, Metropolitní plán, Územní rozvoj]
---

**Petici STOP VÝSTAVBĚ VYSOKOPODLAŽNÍCH BUDOV podepsalo již 6 700 petentů a 29 zástupců bytových domů vydalo Společné prohlášení, v němž zdůrazňují potřebu respektovat vůli místních občanů. Nejenže Magistrát hlavního města Prahy v loňském září přijal usnesení o nesouhlasu s výstavbou, ale i další odborníci označují výstavbu za nekoncepční. Přesto společnost CPI chce svůj záměr na sídlišti Ďáblice uskutečnit.**

### Jak je to možné?

Příběh začal v roce 1997, kdy dnes už miliardář Radovan Vítek takzvaně nepřátelsky převzal spotřební družstvo Včela, v jehož vlastnictví byly i čtyři jednopodlažní budovy občanské vybavenosti. Místo toho, aby se o svůj nově nabytý majetek staral jako dobrý hospodář, nechal ho dvacet let chátrat. Z docházkové vzdálenosti tak občanům postupně mizely tolik potřebné služby a obchody. Aby toho nebylo málo, v roce 2009 a 2010 tehdejší radnice prodala i některé pozemky pod budovami občanské vybavenosti a problém byl na světě.

Firma CPI, kterou Radovan Vítek vlastní, přišla vloni v létě s návrhem „revitalizace“, která ale obyvatelům Ďáblic způsobila šok! Na čtyřech místech, kde jsou teď jednopodlažní budovy, by měly vyrůst budovy až osmnáctipatrové.

Proti tak radikálnímu zásahu do sídliště se okamžitě zvedla obrovská vlna odporu. Lidé se začali spojovat, vznikl spolek Krásné Kobylisy a celé léto stál někdo na petičním stánku. A není divu. Developer se ve studii naprosto nezabývá dopadem výstavby na už teď přetíženou infrastrukturu (neřeší, kde budou noví nájemníci parkovat, kam budou dávat svoje děti do školy a školky, kam budou chodit k lékaři a jak bude v dopravních špičkách ucpaná komunikace, po které už teď vyjíždí každé ráno za prací nadměrné množství aut, jak se lidem v blízkosti takové komunikace bude dýchat vzduch plný škodlivých imisí). Sídliště Ďáblice totiž kromě toho, že je oceněno jako jedno ze třech nejhezčích v České republice, je zároveň také jedním z nejhustěji obydlených území v Praze.

Je zde souvislá, silnicí nepřerušená, velká plocha zeleně, domy jsou navrženy tak, aby jeden druhému nestínily. Právě proto se tu lidem žije dobře a nehodlají se kvality svého života vzdát. Petici podepsala více než polovina dospělých obyvatel sídliště.

Developer sice upravil svůj návrh tak, že domy, které původně měly být osmnáctipatrové ,„snížil“ na šestnáctipatrové, ale i tak by výstavba hrubě narušila unikátní urbanistickou koncepci sídliště, pro kterou je ceněno a obdivováno nejen českými odborníky na architekturu.

### Jak ze začarovaného kruhu ven?

Jednou z možností, která by mohla Ďáblické obyvatele ochránit, je Územní studie pro sídliště Ďáblice s regulačními prvky. Tato studie by měla potvrdit to, co již v současném platném územním plánu je, a zároveň to, s čím počítá i Metropolitní plán, totiž, že na místech OV mohou stát budovy maximálně dvoupodlažní.

### A co na to Piráti?

Jsme proti necitlivému zahušťování sídlišť. Developer nemůže jen tak přijít a vytěžit místo a stávající infrastrukturu. V případě Ďáblického sídliště jsme rozhodně proti nadbytečné bytové výstavbě a proti dalším prodejům pozemků. Podnikneme všechny dostupné kroky pro zachování urbanistické koncepce sídliště a kvality života v něm. Jsme pro co největší participaci občanů na rozhodování o podobě místa, kde žijí. Místo bytové zástavby jsme pro obnovení původního účelu dotčených staveb a prostranství. Chceme sem vrátit obchůdky, služby a vytvořit prostor vhodný pro společenský život a sousedské setkávání.

