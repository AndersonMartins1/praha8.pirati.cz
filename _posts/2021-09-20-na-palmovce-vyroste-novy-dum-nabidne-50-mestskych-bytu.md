---
title: Na Palmovce vyroste nový bytový dům, nabídne 50 městských bytů
authorId: martin.sterba
image: posts/palmovka-bytovydum1.jpg
tags: [Bydlení, Palmovka, Magistrát, Územní rozvoj]
---

**Rada hlavního města Prahy odsouhlasila další fázi investiční přípravy prvních projektů Pražské developerské společnosti. Očekává se, že tyto projekty přinesou celkem zhruba šest set nových bytů. Součástí těchto projektů jsou i plochy pro služby a administrativu.**   

Jeden z nových domů má v příštích letech vyrůst také na Palmovce na rohu Zenklovy ulice a ulice směřující k Libeňskému mostu. Má se jednat o polyfunkční dům s 50 městskými nájemními byty a plochami pro maloobchod a administrativu.

>"Město má dostatek pozemků, na kterých může projekty připravovat. Z našeho pohledu nemusíme čekat na žádnou další legislativu v oblasti bydlení – vše je věcí profesionální přípravy a je to hlavní cesta, jak může sama Praha zajistit dostupné bydlení," říká první náměstek primátora pro územní rozvoj Petr Hlaváček (TOP 09).

>"Projekty budou dále připravovány ve spolupráci s dalšími příslušnými odbory města a v souladu s dokumentem zadání investora pro městskou bytovou výstavbu, který rada města schválila v dubnu letošního roku s cílem, aby projekty byly pro město jako vlastníka dlouhodobě ekonomicky a provozně efektivní,“ dodává radní pro bydlení Adam Zábranský (Piráti).

>"V současné době, kdy ceny bytů u developerských projektů stále rostou a stávají se pro střední třídu obyvatelstva již nedostupné, vítám tento krok ze strany Magistrátu pozitivně. Věřím, že v budoucnu budou na trhu opět dostupné byty k dlouhodobému pronájmu za přijatelné nájemné,“ říká náš zastupitel [Karel Ptáček](https://praha8.pirati.cz/lide/karel-ptacek.html) (Piráti).

Kromě polyfunkčního domu na Palmovce se připravuje také bytové domy ve Vršovické ulici, v Dolních Počernicích, v ulice V Botanice a také experimentální projekt modulární bytové výstavby s až 40 městskými nájemními byty na Ládví.

![Palmovka - Polyfunkční dům](/assets/img/posts/almovka-bytovydum2.png)
