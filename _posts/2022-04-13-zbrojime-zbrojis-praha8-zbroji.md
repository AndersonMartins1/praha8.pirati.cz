---
title: "Zbrojím - zbrojíš - Praha 8 zbrojí, alespoň podle lidí z ODS"
authorId: tomas.marik
image: posts/paratus-zbrane.jpg
tags: [ODS]
---

**Válka na Ukrajině nenechává nikoho chladným. Většinou se snažíme pomáhat postiženému obyvatelstvu na místě nebo uprchlíkům u nás. Bojíme se eskalace konfliktu a někteří se snaží připravit i na eventualitu válečného konfliktu v České republice.** Například osvěžování polozapomenutých znalostí z branné výchovy nebude na škodu a může poskytovat pocit bezpečí. Užitečnost jiných aktivit je samozřejmě sporná a jsou i tací, kteří konflikt zneužívají třeba pro své obchodní zájmy.

ODS Praha 8, která vede radnici u nás na Praze 8, na sebe už před časem [upozornila bizarní hrou pro veřejnost](https://praha8.pirati.cz/aktuality/starosta-gros-a-ods-vyhlasili-bizarni-soutez-o-bodne-noze-a-pistole.html), kde byla hlavní výhrou funkční palná zbraň. 

Po rozpoutání války na Ukrajině založili předseda finančního výboru Martin Cibulka z ODS, společně s radním Liborem Paulusem z ODS a zastupitelem Michalem Janovským z Patriotů [spolek Paratus](https://www.paratus.pro) (česky "připravený"). Znak v podobě lipových listů v barvách trikolóry na mundúrovém pozadí dává tušit, kam avizované kurzy budou směřovat.

Chápeme třeba kurz první pomoci, i když poplatek ve výši 1 500,- Kč asi většinu lidí odradí. V úterý uskutečněný - pro obyvatele  Prahy 8 bezplatný - "Informativní kurz pro zájemce o zbrojní průkaz" ovšem spíše slouží propagaci vášně pana Cibulky pro zbraně všeho druhu, než by napomohl řešení krizové situace v mezích Zákona o zbraních (119/2002 Sb.). 

Ať si spolek dělá, co chce, neporušuje-li zákon, ale pokud MČ Praha 8, dle vyjádření pana Cibulky, na tyto "kurzy" zdarma poskytuje lukrativní prostory v Grabově vile, zatímco jiné zájemce z neziskové sféry briskně odmítá, tak to v pořádku není. Co myslíte? 