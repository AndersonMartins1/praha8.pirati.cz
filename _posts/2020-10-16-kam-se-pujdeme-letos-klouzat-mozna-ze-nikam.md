---
title: Kam se půjdeme letos klouzat? Možná, že nikam.
author: Pavel Franc
image: posts/kluziste_ladvi.png
tags: [Kluziště, Sport]
---

**Podzim se nám pomalu překlápí do zimy a tak se místo sekání trávy začínají na Praze 8 opět řešit kluziště. A řeší je na Facebooku nejen opoziční politici, ale i rodiče dětí, kteří by rádi věděli, zda tato oblíbená volnočasová aktivita, bude i letos k dispozici a kde.**

Bohužel nemáme žádné dobré zprávy. :-(

U nás na Praze 8, stejně jak na vládě, se totiž věci řeší až na poslední chvíli, a tak ani letos není plán, jak a s kým kluziště provozovat, kdo a kdy je postaví, a kdo a co bude platit. Je zřejmé, že vládnoucí koalice, měla zájem zopakovat si letos loňský model - zafinancovat stavbu a provoz dvou sídlištních kluzišť z obecního rozpočtu a nechat zde své preferované provozovatele konat jejich business. Ale COVID-19 do toho hodil vidle a kluziště se tak řešila na [komisi pro sport](https://www.praha8.cz/komise-pro-sport-mladez-a-grantovou-politiku-2018-2022.html), která nakonec přijala následující doporučení:

> *“Pokud do 25.10.2020 vládní nařízení umožní volnočasové aktivity pod otevřeným nebem díky výraznému zlepšení epidemiologické situace, komise doporučuje kluziště postavit. Pokud se situace nezlepší a MČ Praha 8 kluziště instalovat nebude, pak MČ P8 vyhlásí výběrové řízení na pronájem a provoz kluzišť v sezóně 2020-21.”*

**Bez ohledu na zlepšení či nezlepšení letošní situace, doporučovali bychom pomalu začít řešit hlavně sezonu 2021/22. Obecně jsou dlouhodobě nasmlouvané práce tak nějak levnější.** Vyhlášení transparentního výběrového řízení také není zde dne na den. A vedle toho je třeba také včas zjistit, kam se ztratilo dřevo ze třetího karlínského kluziště - dle našeho odhadu v ceně tak 200 tisíc, taky nějaký čas zabere.

Pokud bude politická vůle provozovat kluziště jako volnočasovou aktivitu pro děti a mládež, musí být naše městská část připravena kluziště nejen zapůjčit, ale celou aktivitu podpořit i finančně. Organizaci, plán stavby, připojení elektřiny a provoz však prosím nechte na transparentně vybraném provozovateli.

Další alternativou, za kterou bychom se jako Piráti přimlouvali, by bylo si přiznat, že městská část Praha 8 na provozování kluzišť nemá ani organizační kapacity ani finance a dohodnout se s Magistrátem hlavního města Prahy, který má k dispozici jak volnočasové organizace umožňující zajistit provoz, tak finance na samotný provoz.

***Je však otázkou, co je pro osmičkovou koalici priorita - bruslící děti,nebo vlastnictví kluzišť a preferovaní provozovatelé.***





