---
title: Podporujeme nulovou toleranci výherních automatů
author: Martin Štěrba
image: posts/osmicka_kasinaaherny.jpg
tags: [Časopis Osmička, Florenc, Bezpečnost]
---

Nápis Casino před vchodem do herny navozuje představu krupiéra, který vyzve přítomné k ukončení sázek a pak vhodí kuličku do rulety. Takhle možná naplní představy hráčů o kasinu ve světě, v Česku je ale realita jiná. V některých hernách jsou uvnitř místo rulety či karetních hracích stolků s blackjackem klasické hrací automaty s tzv. kolem štěstí jako živou hrou a bez krupiéra.

Stát nedokáže nebo možná nechce čelit pololegálním podnikům, které ve skutečnosti žádnými kasiny nejsou. Ministerstvo financí je popisuje jasně – musí nabízet živou hru s krupiérem a to po celou otevírací dobu. Můžeme se ptát, kde živou hru na osmičce najdeme? Ve většině případů nikde.

Když jsme dávali dohromady pirátský program pro Prahu 8, měli jsme v něm, že podpoříme efektivní regulaci hazardu. Jsme přesvědčeni, že by u nás měla být nulová tolerance herních a výherních automatů. Myslíme si, že vytváří řadu problémů, naprostým omezením herních automatů můžeme předcházet i drobné kriminalitě. Příkladem nám mohou být okolní městské části – Praha 2 a 6 jsou bez heren, nulovou toleranci hazardu vyhlásily Praha 4, 5 a 7. U nás to ale zjevně nejde, rada se rozhodla počet heren pouze snížit na 19. Budeme tak městskou částí s největším počtem heren v Praze. Když už nám herny zůstanou, měli bychom se věnovat prevenci vzniku závislosti a také umět alespoň pomoci těm, které gambling tzv. semele.

Je škoda, že vládnoucí koalice nedávno nepodpořila zařazení bodu ohledně otázky hazardu, her a loterií na jednání zastupitelstva. Stejně je škoda, že stát místo toho, aby bojoval s nelegálními hernami, má úplně jiné priority – třeba šikanování trafikantky s nevydanou účtenkou EET.
