---
title: Praha opraví Libeňský most, velká rekonstrukce začne za dva roky
author: MHMP
date: 2022-01-21
image: posts/libenskymost3.png
tags: [Doprava, Libeňský most, Veřejný prostor]
---

**Technická správa komunikací (TSK) podepsala tento týden smlouvu na rekontrukci Libeňského soumostí. Soutěže se zúčastnilo pět společností, nejúspěšnější byla společnost Metrostav TBR s nabídkovou cenou 2,181 miliardy korun bez DPH. Stavba začne v roce 2024, na rok tady bude zastaven provoz tramvají.**

>"Je to neuvěřitelný příběh, k zemi měl jít most, na který se 92 let nesáhlo, a přitom zvládl zkoušky s extrémní zátěží 547 tun. Jasně se tedy ukázalo, že správnou cestou je rekonstrukce, zatěžovací zkoušky nám navíc daly do ruky velmi podrobná data, díky kterým se vyhneme slepým cestám. Historické označení mostu za nerekonstruovatelný bylo pouze politickým rozhodnutím, aniž by se kdokoliv zajímal o jeho reálnou technickou kondici. My se rozhodujeme na základě dopravních průzkumů, podrobných diagnostik, statických a dynamických zkoušek a tvrdých dat,“ uvedl [pro web ZDopravy.cz](https://zdopravy.cz/rekonstrukce-libenskeho-mostu-muze-zacit-rok-pres-nej-nepojedou-tramvaje-101768/) náměstek primátora pro dopravu Adam Scheinherr (Praha sobě).

>"V roce 2015 vznikla iniciativa “Libeňský most nebourat, nerozšiřovat”, na které jsem se osobně podílel. Zejména díky snahám Adama Scheinherra se tehdy podařilo shromáždit obrovské množství dat, posudků, vyjádření, které dokazovaly, že není radno tuto jedinečnou a hodnotnou stavbu bourat ani z ekonomického hlediska, a že projektovaný most dálničního typu je zbytečný. Iniciativa jednoznačně svědčí o tom, že občanská angažovanost každého jednotlivce má naději na úspěch a že je možno proti zbytečným stavebním projektům bojovat, ať jsou v jakémkoliv stádiu přípravy, jakkoliv podporované establishmentem. To je jednoznačné poselství dění kolem Libeňského mostu," napsal do lednového čísla časopisu Osmička člen našeho místního sdružení [Tomáš Mařík](https://praha8.pirati.cz/lide/tomas-marik.html).

Piráti na Praze 8 dlouhodobě vystupovali proti bourání mostu. Koncem ledna 2018, kdy byl most zavřený pro auta i tramvaje, [jsme převáželi cestující rikšou](https://prazsky.denik.cz/z-regionu/na-libensky-most-se-vraci-hromadna-doprava-autobusy-jezdi-do-poloviny-mostu-20180129.html). Za řidítka tehdy usedl i předseda Pirátů Ivan Bartoš. Lidi jsme převáželi jako symbol toho, že i přes špatný most se dá něco dělat. Dopravní podnik totiž nezařídil náhradní dopravu. 25. dubna 2018 se na Libeňském mostě uskutečnila také velká demonstrace, které se zúčastnili mnozí Piráti z celé Prahy i od nás z Prahy 8. O akci tehdy napsal třeba [Pražský deník](https://prazsky.denik.cz/bohemka_zpravy/lide-protestovali-proti-bourani-libenskeho-mostu-20180425.html) nebo [Blesk](https://www.blesk.cz/clanek/regiony-praha-praha-zpravy/538880/lide-zablokovali-libensky-most-nelibilo-se-jim-ze-by-ho-meli-zbourat.html). Mnozí si vzpomenou třeba na [tanec Haka, Haka](https://video.aktualne.cz/dvtv/haka-na-libenskem-moste-takhle-skupina-aktivistu-protestoval/r~ab17b3cc47e011e88b47ac1f6b220ee8/?fbclid=IwAR0Sb5REltXwNTGM2ylCT5O-18tzMjVdm8TlADJqeXHqY8tBpMKt3mFtfDU) či na to, jak protestující volali "Dolínku, nesahej na most!". "Když se ti zlámal most, dej ho spravit, nauč se Dolínku hospodařit," hlásal zase jeden z transparentů. [Českou lidovou "Dolínku, Dolínku" si také můžete pustit na našem Facebooku](https://fb.watch/aGQn6UwZ5j/).

Piráti hned po nástupu na Magistrát hlavního města Prahy oznámili, že **Libeňský most, unikátní stavbu avantgardního funkcionalismu, čeká citlivá rekonstrukce a že, bourat se nebude!** Od té doby se pracuje na přípravě rekonstrukce. 

Libeňský most je totiž ve skutečnosti asi 1,2 km dlouhé soumostí. Začíná zhruba na Palmovce v Zenklově a končí v Jankovcově ulici. Skládá se z obloukové konstrukce nad Vltavou, obloukové konstrukce nad starým ramenem Vltavy (dnes Docks in three), několika rámových průchodů a průjezdů, ale naprostá většina jsou právě jenom náspy na libeňské a holešovické straně. Díky novému inundačnímu mostu bude prostupnost parkem po obou stranách Libeňského mostu.

>"Současný projekt počítá s tím, že tyto nesourodé části sjednotí a náspy úplně zruší. Z toho mimochodem plynou rozpory v hausnumerech, kolik bude stát rekonstrukce a kolik měla stát. Kritici rekonstrukce právě uvádí původní odhady na rekonstrukci těch cca 160 metrů obloukové části nad Vltavou, ale tady jde o 1,2 kilometru vesměs novostavby mostu," doplňuje Tomáš Mařík.

Ještě před samotnou stavbou na spojnici mezi Libní a Holešovicemi vyroste nová provizorná lávka pro pěší a cyklisty. Opravu postupně čeká nejen Libeňský most přes Vltavu a inundační most na Rohanském ostrově, ale i kompletní vybudování všech dalších mostních objektů, přilehlých komunikací a nutných přeložek inženýrských sítí v ulici Libeňský most od křižovatky Dělničká až na Palmovku. Součástí rekonstrukce je také kompletní výměna trakčního vedení a tramvajových kolejí. 

**Do roku 2025 by mělo být hotovo.**
