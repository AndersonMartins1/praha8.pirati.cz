---
title: Aquacentrum na Šutce se rozšíří, přibude venkovní část
author: Martin Štěrba
image: posts/sutka-bazen.jpg
tags: [Magistrát, Sport, Šutka]
---

**Rada hlavního města Prahy schválila záměr na vypracování projektové dokumentace na výstavbu venkovní části plaveckého areálu Šutka za 250 milionů korun.** Ten je společně s plaveckým bazénem Strahov a Výstaviště jedním ze tří velkých bazénu, který je vlastněn hlavním městem. 
 
>"Sportovní infrastruktura a její technický stav jsou klíčovými proměnnými pro další rozvoj sportu na území hl. m. Prahy. Realizace potřebných investic do vlastní sportovní infrastruktury je jeden z hlavních cílů města plynoucích z Plánu rozvoje sportu a sportovních zařízení v hl. m. Praze 2021-2032. Investice do Aquacentra Šutka vyýrazně pomůže navýšit kapacitu a zvýšit dostupnost sportovních zařízení provozovaných městem," uvedl pražský radní pro oblast školství a sportu [Vít Šimral](https://praha.pirati.cz/lide/vit-simral/). 

>"Jsem rád, že kromě dvou venkovních koupališť na Ládví a Na Stírce získá Praha 8 další místo, kam budou moci lidé jezdit v parných dnech. Jsem přesvědčen, že horkých dnů bude v příštích letech přibývat, a že léta budou ještě teplejší než v současné době. Doufám, že se v blízké době podaří vybudovat také i dlouho slibovaný skatepark v Bohnicích, místní po něm dlouhodobě volají," říká zastupitel městské části Praha 8 [Pavel Franc](https://praha8.pirati.cz/lide/pavel-franc.html). 

Projektové záměry investiční části Plánu rozvoje sportu hl. m. Prahy budou pro jednotlivé roky dále upřesňovány na základě konkretizovaného zásobníku investičních projektů v rámci navazujících Akčních plánů rozvoje sportu v hl. m. Praze pro období let 2021–2024, 2025-2028 a 2029-2032. 
