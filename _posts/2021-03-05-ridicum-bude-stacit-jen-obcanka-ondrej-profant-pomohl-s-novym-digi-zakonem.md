---
title: Řidičům už bude stačit jen občanka, Ondřej Profant pomohl s novým digitalizačním zákonem
author: Piráti
image: posts/snemovna-ondrejprofant.jpg
tags: [Digitalizace, Sněmovna]
---

**Poslanecká sněmovna dnes ve třetím čtení schválila klíčový digitalizační balíček, tzv. DEPO. Zákon, který navazuje na již dříve schválený zákon o právu na digitální službu, směřuje k větší digitalizaci služeb státní správy.** Díky pirátským návrhům, jež byly Sněmovnou schváleny, u sebe nově například řidiči nebudou muset mít řidičský průkaz, ale postačí jen občanka. Piráti rovněž prosadili zveřejňování všech veřejně přístupných informací ze státních registrů ve formě otevřených dat.

Novelizace zákonů souvisejících s elektronizací postupů orgánů veřejné moci, tzv. DEPO, byla po více než ročním projednávání schválena Sněmovnou. 

> "Schválení tohoto balíčku znamená další velký krok v digitalizaci veřejné správy. Zákon umožní například efektivnější sdílení údajů mezi úřady, lepší pravidla pro kyberbezpečnost, větší možnosti při vyřizování úředních záležitostí přes internet, snadnější zřízení datové schránky i usnadnění poskytování sociálních služeb na dálku. Státním institucím i obcím tato novela pomůže i v lepším budování eGovernmentu. Nově nebudou při digitální komunikaci samospráv s občany zapotřebí elektronické podpisy, bude stačit přihlášení elektronickou identitou, do které budou od letoška zapojeny i banky," shrnul některé výhody nově schváleného zákona jeho zpravodaj, pirátský poslanec a předseda podvýboru pro eGovernment [Ondřej Profant](https://praha8.pirati.cz/lide/ondrej-profant.html).

V průběhu projednávání zákona se do jeho znění podařilo prosadit mnoho pirátských návrhů. 

> "Pro občany bude jednou z největších změn zrušení povinnosti mít u sebe řidičák pro jízdy po Česku. Díky propojení databází s centrální evidencí řidičů bude stačit občanka,” vysvětlil Profant. Velkým krokem vpřed jsou také změny v oblasti otevřených dat. „Státní fondy budou muset zveřejňovat příjemce dotací, a to přehledně jako otevřená data, zpětně od roku 2010. Všechny veřejné registry, evidence, seznamy a rejstříky budou rovněž poskytovány standardně jako strojově zpracovatelná otevřená data,” popsal Profant dopady svých pozměňovacích návrhů, které Sněmovna podpořila. Tématu otevřených dat se věnuje dlouhodobě již od svého působení na pražském magistrátu.

Sněmovna do zákona přidala i další pirátský návrh poslance Ondřeje Polanského, který umožňuje urychlení nástupu elektronického razítka architektů a stavebních techniků. To usnadní vedení elektronických stavebních deníků. Schválena naopak nebyla potřebná digitalizace exekučních spisů, kterou Piráti prosazují. Zákon nyní putuje do Senátu.
