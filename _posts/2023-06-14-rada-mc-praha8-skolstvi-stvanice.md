---
title: "Opravy škol a školek a Manuál vize Ostrova Štvanice, to jsou témata středečního jednání rady"
author: MHMP
image:  posts/libensky-zamek3.jpg
tags:   [Rada MČ Praha 8, Školství]
---

**Dneska je středa a s ní i jednání rady. O čem koalice dneska jednala? Pojďme se na to podívat.**

Rada schválila rozpočtová opatření. Peníze na projekt dostane třeba MŠ Libčická, kde se bude realizovat zelená učebna, bude realizován projekt Otevřená hřiště na Osmičce a ZŠ Bohumila Hrabala bude moci opravit podlahy. 

U škol ještě zůstaneme, na dnešním jednání toho bylo jedno z hlavních témat. Místostarosta Matěj Fichtner předložil radě návrh nových pravidel pro poskytování odměn ředitelům mateřských a základních škol - ředitelé budou nově dostávat odměny čtvrtletně a nikoliv pololetně a mění se také důvody, kdy lze poskytnou odměnu. Rada poté schválila odměny ředitelům za první pololetí roku 2023 a ZŠ Bohumila Hrabala může přijmout dar od společnosti Women for Women, peníze poputují na obědy pro děti.

Praha 8 souhlasí se zpracováním Manuálu vize ostrova Štvanice. A i když se nejedná přímo o naše osmičkové území, velká část lidí z osmičky ostrov pravidelně využívá. Po dokončení Štvanické lávky se pak očekává, že tady bude lidí ještě více, protože se bude jednat o cyklo a pěší spojnici mezi sedmičkou a osmičkou. Manuál bude sloužit jako koncepční dokumente revitalizace území celého ostrova. 

A teď ještě pár rychlých bodů:
- byl schválen nový organizační řád Úřadu městské části Praha 8, a to z důvodu vzniku oddělení veřejných opatrovníků v odboru sociálních věcí a zdravotnictví,
- rada schválila odměnu řediteli Servisního střediska pro správu svěřeného majetku MČ Praha 8 a to za úspěšné splnění pracovních úkolů,
- byl schválen dodatek č. 1 ke smlouvě o úpravě cyklostezky A2 Breitfeldova - Negrelliho viadukt a to z důvodu zapracování víceprací a méněprací,
- rada schválila uzavření smlouvy o poskytování IT služeb mezi městskou částí a hlavním městem a to za účelem realizace Celoměstské koncepce rozvoje informačních systémů, 
byla uzavřena řada nájemních smluv.

V pondělí 19. září nás pak čeká jednání zastupitelstva. Začínáme v 10 hodin v Bílém domě a probírat budeme mimo jiné třeba petici rodičů dětí ze Základní škole německo-českého porozumění v Chabařovické, závěrečný účet MČ Praha 8 či udělování čestných občanství. Těším se na viděnou.

*Martin Štěrba*