---
title: "Piráti na Praze 8 chtějí otevřenější úřad a konec devadesátkových tajností. Zahajují horkou část kampaně"
author: Piráti Praha 8
image: posts/libensky-zamek.jpg
tags: [Piráti, Volby 2022]
---

Otevřená a moderní radnice, více obecních bytů, proměna Palmovky a dostatek míst ve školách a školkách. To jsou některá z témat, se kterými jdou Piráti do komunálních voleb v městské části Praha 8. Závěrečnou fázi kampaně chtějí Piráti na Praze 8 zaměřit na setkávání se s lidmi v ulicích a oslovení voličů na sociálních sítích. Voliče chtějí oslovit heslem „Máme odvahu řídit Prahu 8 správně.“

>„Naše městská část potřebuje směr a vizi. Za dlouhá léta nečinnosti místní radnice trochu ustrnula, s ní i celá čtvrť a je to bohužel vidět. Potřebujeme řešit mnohé problémy, mezi které patří nedostatek míst ve školkách a školách, nevyhovující doprava či nedostatek obecních bytů. Samostatnou kapitolou je pak oblast tzv. pentagonu mezi Palmovkou a Invalidovnou, kde se nyní po spolupráci s hlavním městem snad blýská na lepší časy,“ vysvětluje kandidát na starostu Prahy 8 a jednička na pirátské kandidátce Martin Štěrba. Podle něj je třeba více dbát na úklid v ulicích, vyřešit parkování mimo modré zóny, vybudovat více P+R parkovišť, které odlehčí okrajovým oblastem, kde nyní parkují dojíždějící ze středních Čech.

### Tramvaj do Bohnic a podpora sdílení
>„Chceme akcentovat všechny druhy dopravy tak, aby ve vzájemné synergii co nejlépe sloužily obyvatelům. Není možné, aby cyklisté překáželi automobilům a tvořily se kvůli nim zácpy. Zároveň cyklisté se musí cítit bezpečně a neohrožovat přitom chodce. Prioritu musí mít ale MHD, ta je klíčová,“ popisuje Martin Štěrba s tím, že jednoznačnou podporu má vybudování tramvajové trati do Bohnic. Piráti hodlají nadále podporovat i sdílenou dopravu. „Jsme ale pro jasně vymezené parkovací zóny, protože není podle nás možné, aby ležící koloběžky blokovaly chodce,“ dodává. 
 
### Dostatek míst ve školách a školkách
Obrovským problémem na Praze 8 je nedostatek míst ve školkách a školách. 

>„Plánujeme jednoznačně podpořit výstavbu nové základní školy na Rohanském ostrově. Tuto oblast čeká v nejbližší době velký rozvoj a je nutné myslet i na odpovídající občanskou vybavenost,“ říká Martin Štěrba. S tím podle něj souvisí i podpora dětských skupin a lesních školek, kterou Piráti na Praze 8 plánují.           

### Péče o zeleň dlouhodobě nefunguje  
Piráti na Praze 8 z opozičních lavic dlouhodobě upozorňují na nedostatečnou péči o zeleň a celkový nepořádek v ulicích, na který jsou obyvatelé městské části logicky velmi citliví. 

>„Osmička patří mezi nejzelenější městské části Prahy. Bohužel se jako město neumíme o tuto zeleň starat. Navíc jsme narazili na podle nás předražené zakázky jako například poražení dvou stromů a sběr větví za bezmála půl milionu korun. Péče o místní prostředí by měla být jedním ze základních úkolů vedení městské části a ne jen bizarním způsobem vydělávání peněz,“ uzavírá Martin Štěrba.  

**Kontakt pro média:**
- Martin Štěrba, lídr kandidátky Pirátů Praha 8, tel: +420 732 408 769, e-mail: martin.sterba@pirati.cz
- Michal Polák, media manager KS Piráti Praha, tel: +420 608 517 127, e-mail: michal.polak@pirati.cz  

### [Všechny naše plány pro Prahu 8 si můžete přečíst tady.](https://praha8.pirati.cz/volby/2022-komunalni.html?pohled=program)