---
title: "Další trafika? Bývalý radní pro IT Slobodník se stal uvolněným předsedou komise pro IT"
authorId: martin.sterba
image: posts/zastupitelstvo2.jpg
tags: [ODS, Komise pro IT, Kauza Dezinfekce, Zastupitelstvo]
---

**Novým placeným předsedou komise pro IT radnice Prahy 8 se stal zastupitel a bývalý radní Josef Slobodník (bezp., dříve ODS). Rozhodli o tom včera zastupitelé městské části. Důvodem zvolení je podle předkladatele návrhu, místostarosty Jiřího Vítka (Patrioti) narůstající množství práce v IT. Slobodník loni figuroval v kauze zveřejněné serverem Seznamzpravy.cz o nákupu dezinfekce pro Prahu 8. Vinu odmítl a dosud nebyl obviněn ani nestanul před soudem.**

>„Důvodem návrhu je velký nárůst práce v oblasti IT, kdy například víte, jakým způsobem nyní ve velké míře komunikujeme. Chystáme ale i IT projekty jako mobilní rozhlas, city visor či podávání grantů pomocí internetového formuláře. Praha 8 také čelí kybernetickým útokům. Tak je třeba dosadit člověka, který tomu rozumí a ponese politickou odpovědností," řekl ČTK Jiří Vítek (Patrioti). 

**Volbu kritizovali opoziční zastupitelé Ondřej Buršík (8žije) a [Jan Hamal Dvořák](http://www.praha8.pirati.cz/lide/jan-hamal-dvorak.html) (Piráti).** Komise se prý schází málo, radní ji nevyužívají a nejasné jsou kompetence předsedy. „Nerozumím, proč by to měla být pozice uvolněného předsedy, dávalo by mi smysl vypsání soutěže na někoho kompetentního," řekl Hamal Dvořák. 

Slobodník byl radním pro IT. Z funkce loni odstoupil a vystoupil i z ODS. Server Seznamzpravy.cz tehdy [zveřejnil reportáž o jeho zapojení do kauzy údajného úplatku za dezinfekci veřejných prostor v Praze 8](https://praha8.pirati.cz/aktuality/stitky/kauza-dezinfekce/). Podle reportáže měl obchodník společnosti Huawei Juraj Pavol mluvit se zástupcem firmy Xylogen o zakázce na dezinfekci veřejných prostor. V rozhovoru mělo padnout, jakou provizi dostane on a jakou právě Slobodník. Ten jakoukoliv spojitost odmítl.

Slobodníka za kauzu kritizovali loni někteří tehdejší spolustraníci a zejména opozice. Piráti z Prahy 8, kteří na něj podali trestní oznámení, se mu na svém facebookovém profilu omluvili za mediální nepříjemnosti, které články a trestní oznámení způsobily. 

>„Věříme v brzké vyřešení celé kauzy," napsali. Zároveň uvedli, že situace zřejmě není tak jednoduchá, jak se původně domnívali. 

Dlouhodobě se jej naopak zastává starosta Prahy 8 Ondřej Gros (ODS). 

>„V takzvané kauze nebyl obviněn, je v celé věci nevinen. Podporuji, aby byl zvolen předsedou komise pro IT. Byl lynčován médii a ztratil rok života," řekl včera na jednání zastupitelů Gros.

## Naše hlasování:
[Piráti nehlasovali pro jmenování Josefa Slobodníka uvolněným předsedou komise pro IT (viz jmenné hlasování)](https://www.praha8.cz/Prehled-hlasovani-zastupitelstva-17-03-2021.html)
