---
layout: post
category: blog
title: 'Strategické cíle pro Prahu 8 po pandemii? Obchody za rohem a úřad na internetu. '
date: 2020-11-10T5:51:00.000Z
author: Martin Staněk
authorId: martin.stanek
image: posts/libensky-zamek.jpg
tags: [Digitalizace, Koronavirus]
---

**V současné epidemiologické situaci je potřeba omezit fyzické setkávání lidí, aby se předešlo šíření nákazy. Proto je dobré umožnit lidem, aby pro nákupy a úřadování nemuseli nikam chodit. A když už ano, tak ne daleko. Praha 8 by tedy měla udělat maximum pro vytvoření města krátkých vzdáleností a digitálního úřadu.
Lidé potřebují nakoupit aspoň základní potraviny a léky. Aby pro ně nechodili do nákupních center, kde je vyšší riziko šíření nákazy, může radnice pomoct propagací místních dodavatelů a podporou husté sítě místních prodejen. Cením si nedávné iniciativy Prahy 8 rozšířit povědomí o restauracích, které vydávají jídla k odnosu. V podobném duchu by šlo podpořit malé a rozptýlené prodejny potravin a domácích potřeb nebo lékárny.
Radnice by také měla usnadnit občanům vyřízení co nejvíc “papírování” po internetu - za použití datové schránky, portálu Pražana atp. Chtělo by to uživatelsky příjemný webový rozcestník ke všem službám. Neměly by mezi nimi chybět výdej parkovacích karet nebo zápisy do škol a také grantový portál pro aktivní občany a spolky. Prostě umožnit vyřídit veškerou agendu všem zúčastněným, aniž by se museli přemisťovat - obíhat mají data, ne lidi.
Konečně, doba lockdownu se jeví jako příležitost pro zprostředkování jednání všech politických orgánů vč. komisí a výborů pomocí videopřenosu a to i veřejnosti. Jak víme, v době lockdownu vzrostl čas strávený u televize - je tak vhodný moment pokusit se ukousnout trochu pozornosti diváka i pro dění v obci.
