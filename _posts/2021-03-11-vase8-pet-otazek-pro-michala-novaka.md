---
title: Pět otázek tentokrát pro Michala Nováka
author: Vaše8
image: posts/vase8-michalnovak.jpg
tags: [Piráti]
---

**Rada Prahy 8 podle Piráta Nováka neinvestuje, nic nestaví a koneckonců nic nedělá. V současné době by se měla zaměřit především na pomoc potřebným. Za jeden z největších problémů Osmičky považuje nedostavěnou budovu Nové Palmovky, ale za nejdůležitější letos považuje dostat se z pandemie a začít opět normálně žít.**

**Jak radnice zvládá řešit rozpočtové problémy spojené s výpadkem příjmů způsobených covidem i daňovými změnami?**
> Vzhledem k tomu, že rada Prahy 8 příliš neinvestuje, nic nestaví a koneckonců nic moc nedělá, zasáhne výpadek příjmů nejspíš bohužel především běžné výdaje. Nicméně rozpočet pro rok 2021 zatím městská část schválený nemá. Ten se bude probírat až na zastupitelstvu teď v březnu. Čekáme, s čím nás v něm vládnoucí koalice Prahy 8 překvapí.

**Na co by se teď měla radnice zaměřit především?**
> Měla by pomoci především potřebným, rodinám s dětmi a dalším občanům výrazně postiženým současnými omezeními a celou pandemií. V současné epidemiologické situaci je třeba omezit fyzické setkávání lidí, aby se předešlo šíření nákazy. Protoha 8 tedy měla udělat maximum pro podporu tzv. města krátkých vzdáleností a digitálního úřadu. Lidé potřebují nakoupit aspoň základní potraviny a léky. Aby pro ně nechodili do nákupních center, kde je vyšší riziko šíření nákazy, může radnice pomoct propagací místních  dodavatelů a podporou husté sítě místních prodejen. Cením si nedávné iniciativy Prahy 8 rozšířit povědomí o restauracích, které vydávají jídla k odnosu. V podobném duchu by šlo podpořit malé a rozptýlené prodejny potravin a domácích potřeb nebo lékárny.

**Co je největším problémem vaší čtvrti?**
> Kde začít? Praha 8 se nerozvíjí, budova tzv. Nové Palmovky – kdysi zamýšlená jako nové sídlo radnice a úřadu je už několik let zakonzervovaná v rozestavěném stavu, bankovní účty vybrakované a vládnoucí menšinová koalice ODS, TOP 09, STAN	a Patriotů/Trikólory za podpory ANO je koalicí marnosti. Rada občas sice udělá krok správným směrem, ale až když je k tomu dotlačena opozicí nebo okolnostmi. Dobrým příkladem může být třeba ustanovení výboru pro Novou Palmovku. K němu došlo až po našem několikaměsíčním naléhání a vyjednávání. Radní dlouho odolávali a vymýšleli jiné varianty, jak naoko probrat Novou Palmovku s celou politickou reprezentací, a vlastně ji rovnou prodat. Ustoupili až pod hrozbou úplného opozičního bojkotu.

**Jaké máte priority pro letošní rok?**
> Nejsme součástí vládnoucí koalice, takže dění na Praze 8 není o našich prioritách. Nicméně bychom byli rádi, kdyby se konečně dořešila situace okolo Nové Palmovky a budova byla dostavěna, zprovoznil se systém rozklikávacího rozpočtu až na úroveň faktur, aby se častěji uklízeli ulice, aby městská část začala více spolupracovat s Magistrátem hlavního města Prahy na zahloubení ulice V Holešovičkách, aby se konečně začalo něco dělat s oblastí okolo stanice metra Palmovka, aby se v ulicích objevilo více kontejnerů na tříděný odpad a aby se v blízkosti škol a dětských hřišť, jakmile to bude opět možné, objevilo více strážníků. A takto bychom mohli pokračovat dále. Nicméně rok 2021 bude jistě hlavně o tom, abychom se dostali z pandemie a začali konečně opět normálně žít.

**Jak jste spokojen s postupem očkování občanů vaší čtvrti proti covidu?**
> Podařilo se nám pomoci s očkováním osmičkových seniorů, a také jsme rádi, že se Gerontologické centrum Prahy 8 stalo oficiálním očkovacím centrem. Doufám, že se tady nebudou očkovat postupně jen senioři, ale také učitelé a všichni ti, kteří o to projeví zájem. Očkování vnímáme jako možnost začít opět normálně žít a fungovat, tedy chodit do práce, potkávat se bez obav s rodinou a přáteli, sportovat, mít možnost jít do divadla, na koncert nebo jen tak posedět v restauraci. Naši kolegové ve Sněmovně v uplynulých měsících apelovali na vládu, aby zveřejnila podrobný očkovací plán. Ten však neustále není, ve skladech dlouho ležely stovky tisíc vakcín a čekalo se neznámo na co.
