


Ve čtvrtek 2. dubna 2020 zveřejnil zpravodajský portál Seznam Zprávy investigativní článek s názvem „Procenta pro radního za dezinfekci škol. Natočili jsme úplatky v časech nouze“.
Investigativní článek obsahující rovněž nahrávku zachycuje jednání 2 osob, které proběhlo 24.3.2020.

Dle informací zveřejněných v tomto článku je velmi pravděpodobné, že Juraj Pavol (obchodní zástupce Huawei pro státní sektor, který vystupuje jako prostředník radního Prahy 8 Josefa Slobodníka) přesvědčil radního Slobodníka aby nepodával trestní oznámení v souvislosti s předchozími zakázkami, ve kterých se patrně angažovali zastupitelé ANO a ČSSD.
Předmětné jednání zachycuje nahrávka obsažená v článku, z které lze citovat následující dialog: „Hele a ta Praha 8 je dneska jakoby safe, Juraji? Víš co, jak jsme tam měli s Huawejí, tak to byla docela horká půda… To co tam jakoby nakonec provedli Aňáci s ČSSD, tak to nebylo úplně veselý.“
„On [radní Josef Slobodník] je ta bezpečná varianta. On je vlastně ten, kdo tam teďka jako dělá ty pořádky. On je vlastně ten čistič, co by to tam měl vyčistit. On je ten, kterej třeba měl na stole to, že by podal trestňák na ty nákupy, co se tam dělaly. Protože tam do spousty věcí není ani zapojenej. Takže já jsem to vlastně zastavoval.“

Dle odstavce 1 § 368 trestního zákoníku 40/2009 Sb. se trestného činu neoznámení trestného činu dopustí ten:
- Kdo se hodnověrným způsobem dozví, že jiný spáchal trestný čin … přijetí úplatku (§ 331), podplacení (§ 332), … a takový trestný čin neoznámí bez odkladu státnímu zástupci nebo policejnímu orgánu...
Na základě výše popsaného skutkového stavu se Oznamovatel domnívá, že v důsledku výše popsaného mohlo dojít k naplnění skutkové podstaty trestného činu dle ustanovení § 368 zákona č. 40/2009 Sb., trestního zákoníku.
S ohledem na to si tímto Oznamovatel dovoluje navrhnout, abyste zahájili prověřování jednání pro podezření ze spáchání trestného činu.

Oznamovatel dále žádá ve smyslu ustanovení § 158 odst. 2 zákona č. 141/1961 Sb., trestní řád, o zaslání vyrozumění o učiněných opatřeních.
