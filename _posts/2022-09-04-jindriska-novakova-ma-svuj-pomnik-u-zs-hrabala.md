---
title: "Jindřiška Nováková, nejmladší oběť heydrichiády, má před ZŠ Bohumila Hrabala svůj pomník"
author: Martin Štěrba
image: posts/pomnik-jindrisky-novakove.jpg
tags: [Anthropoid, Libeň]
---

**Od dnešního dne si můžeme před budovou Základní školy Bohumila Hrabala připomenout hrdinství čtrnáctileté Jindřišky Novákové, která se v roce 1942 stala nejmladší obětí heydrichiády. Do stejné školy totiž před 80 lety Jindřiška chodila.**

Určitě se tady zastavte a vzpomeňte na statečný čin školačky, z kterého by se leckomu z nás rozklepala kolena. 

A jestli příběh Jindřišky neznáte, tak tady je v krátkosti převyprávěný.

>Když přišla Jindřiška 27. května 1942 pár minut po vykonání útoku na zastupujícího říšského protektora Reinharda Heydricha ze školy domů, v jejich kuchyni seděl zraněný Jan Kubiš, kterého Jindřiščina maminka Marie právě ošetřovala. Kubiš poprosil Jindřišku, aby vyzvedla jízdní kolo, které nechal stát u obchodu firmy Baťa na rohu Slavatovy a Primátorské ulice. Z taktických důvodů se dohodli, že Jindřiška nepůjde přímou cestou, ale oklikou pro případ, že by ji někdo pozoroval. V momentě, kdy Jindřiška kolo vyzvedla a chtěla ho odvézt, zpozorovaly ji Žofie Čermáková a Cecílie Adamová, které stály poblíž a ptaly se jí, proč to kolo bere. Jindřiška v souladu s plánem odpověděla, že patří jejímu tatínkovi, který měl úraz. Jízdní kolo odvedla a postavila na dvůr, kde ho později vyzvedl Miroslav Piskáček, syn jednoho z dalších spolupracovníků parašutistů. Mezitím ale bohužel obě ženy stačily několika kolemjdoucím povyprávět o tom, co zajímavého viděly. Když gestapo rozjelo rozsáhlou pátrací akci, dostaly svědkyně strach z toho, že budou popraveny, pokud neučiní udání. Ve středu 3. června 1942 tedy gestapo zatklo 260 dívek a mladých žen, které bydlely v blízkém okolí. Zavezly je do Petschkova paláce a tam se jedna dívka za druhou musela procházet s jízdním kolem, přičemž svědkyně je pozorovaly průzorem pro filmovou promítačku. Obě ženy měly tak za úkol poznat dívku, kterou viděly odvádět jízdní kolo, ale ani jedna ji nepoznala, nebo ji poznat nechtěly. Prozrazení se ale stejně nepodařilo zabránit. Po zradě Karla Čurdy byla také rodina Novákových zatčena gestapem 9. července 1942. Byli převezeni do Terezína a odtud dne 23. října 1942 do Mauthausenu. Jindřiška Nováková byla zavražděna dne 24. října 1942 v 11 hodin a 12 minut. Byla nejmladší z obětí, které nacisté v Mauthausenu zavraždili.
