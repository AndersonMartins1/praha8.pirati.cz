---
title: "Stanice metra Palmovka dostane během léta nový moderní navigační a orientační systém"
authorId: karel.ptacek
image: posts/karelptacek-design-metro.jpg
tags: [Doprava, Palmovka]
---

**Stanice metra na Palmovce dostane během léta jako jedna z prvních moderní navigační a orientační systém. Ten byl v rámci pilotního testování nového navigačního a orientačního systému před několika měsíci představen v Centru architektury a městského plánování.** 

![Botanická zahrada v budoucnu](/assets/img/posts/botanicka2022-2.jpg)

Nový návrh z ateliéru A69 a studia Side2 tak postupně nahradí více jak 40 let užívaný design. Vítězný návrh charakterizuje srozumitelnost, jednoduchost a dobrá čitelnost. Základní podkladovou barvu tvoří černá, na níž se informace propisují bílým, speciálně vytvořeným písmem Prague Citizen.

{% include youtube.html id="96gt35VM37g" %}

Projekt Jednotného informačního systému byl zahájen v roce 2017 usnesením bývalé politické reprezentace a následovalo ustanovení Pracovní skupiny. Jejími členy jsou zástupci Institutu plánování a rozvoje, Dopravního podniku hl. m. Prahy, Technické správy komunikací, společnosti Prague City Tourism a Regionálního organizátora pražské integrované dopravy (ROPID), kteří se od roku 2017 podíleli na přípravě a výběru dodavatele schválené realizační studie. Zároveň se řada dílčích důležitých prvků už dostala do pilotního provozu:

### A co se událo v MHD v posledních čtyřech letech?
- Cestující mají už při vyhledání spojení k dispozici informace o zpoždění spoje v reálném čase a mohou se podívat také na on-line zpoždění všech povrchových spojů Pražské integrované dopravy na speciální mapě https://mapa.pid.cz/
- V prvních vestibulech metra se testují obrazovky, které cestujícímu ukazují, kolik zbývá času do odjezdu následujících dvou vlakových souprav na nástupišti. Lidé je například najdou ve stanicích Kobylisy, Staroměstská nebo Zličín a v nejbližší době je dopravní podnik nainstaluje na další místa.
- Na tramvajové zastávce Palackého náměstí se už testuje chytrý zastávkový označník s aktuálními odjezdy tramvají i chytrý přístřešek s aktuálními informacemi o odjezdech tramvají. Jeho design i funkčnost budou právě v návaznosti na nový informační systém dolaďovány.
- Ve vybraných autobusech se také na LCD obrazovkách testuje zobrazování návazných spojů z následující zastávky, vše samozřejmě on-line.
- Aplikace PID Lítačka je dnes hlavním on-line nástrojem pro cestování veřejnou dopravou v Praze i v regionu. Lidé v ní mohou mít svůj kupón nebo si koupí on-line své jízdenky, najdou v ní spojení či získají informace o výlukách. 
- Staví se nová linka metra D, nové tramvajové tratě a [připravují další](https://praha8.pirati.cz/aktuality/kam-pojedeme-na-osmicce-tramvaji.html). 

