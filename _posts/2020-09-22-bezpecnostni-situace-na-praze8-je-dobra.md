---
layout: post
category: blog
title: 'Bezpečnostní situace na Praze 8 je dobrá, chceme zlepšit prevenci a prostředí rizikových míst'
date: 2020-09-22T5:51:00.000Z
author: Jan Kolátor
authorId: jan.kolator
image: posts/Palmovkastramvaji.jpg
tags: [klub, Praha8, bezpečnost, Osmička]
---

**[V novém vydání časopisu Osmička](https://www.praha8.cz/file/ZgT/Mesicnik-Osmicka-rijen-2020.pdf) jsme odpovídali na otázku, jak vnímáme bezpečnostní situaci v Praze 8, především v okolí stanic metra.**

I když otázka je položena tak, že očekává negativní odpověď, já vidím bezpečnostní situaci u nás na Praze 8 jako velmi dobrou. Česká republika má velmi nízký nápad trestné činnosti, který navíc stále klesá. Praha je navíc metropolí, kde je logicky bezpečnostní situace složitější oproti venkovu. Praha 8 nicméně patří k těm klidnějším částem našeho města – pokud navíc bydlíte v čtvrtích bez metra jako jsou Bohnice nebo Čimice, žijete vlastně v oáze klidu a bezpečí.

Kriminalita stoupá v místech, kde se pohybuje každý den více lidí - v případě Prahy 8 je to tedy okolí stanic metra Florenc, Kobylisy a Palmovka. Jak se pravidelně dozvídáme na bezpečnostní komisi, setkáme se zde s přestupky jako je výtržnictví nebo rušení nočního klidu, občas také s trestnými činy nezřídka spojenými s drogovou problematikou.

Problém to není nový a jeho řešení není snadné. Pokud by bylo, již by ho někdo vyřešil. Zatím problémy neodstranil ani kamerový systém a ani zvýšený zájem policie. Situaci by mohlo pomoci zlepšit preventivní působení. Studie ukázaly, že v zanedbaném prostředí plném graffiti a válejících se odpadků dochází k porušování zákona častěji než na pěkných upravených místech. Navíc když si vybavíte výše zmíněné stanice metra, jde o nepřehledné objekty s mnoha zákoutími, která se špatně udržují. Jedním z nerepresivních řešení může tedy být vypsat architektonickou soutěž, kterou zadá Dopravní podnik hl. m. Prahy, který je vlastníkem stanic, a ve spolupráci s Prahou 8 nechá zušlechtit a zpřehlednit jejich okolí a tím nejen cestujícím zpříjemní život, ale také zlepší bezpečnostní situaci.
