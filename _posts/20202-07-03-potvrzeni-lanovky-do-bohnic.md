---
layout: post
category: blog
title: 'Zastupitelstvo hlavního města potvrdilo stavbu lanovky mezi Podbabou, Trojou a Bohnicemi'
date: 2020-07-03T05:51:00.000Z
author: Martin Štěrba
authorId: martin.sterba
image: posts/lanovkabohnice.jpg
tags: [volby, klub, koalice, Osmička, lanovka, MHD, tramvaje, Magistrát]
---

Do pěti let propojí městské části Praha 6, Troju a Prahu 8 lanová dráha. Zastupitelstvo hl. m. Prahy dnes schválilo investiční záměr její stavby, celkové náklady se odhadují na 1,5 miliardy korun. Celkem 2,5 kilometru dlouhá jízda z Podbaby do Bohnic se 100metrovým převýšením a překonáním řeky tak potrvá jen sedm minut.
Jedná se o městskou lanovou dráhu se dvěma koncovými a jednou mezilehlou stanicí, která spojí stávající zastávku tramvají, autobusů a železnice v Podbabě se sídlištěm Bohnice přes lokalitu Podhoří v městské části Praha – Troja. Umožní jak spojení Prahy 6 a Prahy 8, tak i dopravní obsluhu rekreační zóny v oblasti pravého břehu Vltavy, a také areálu ZOO Praha. Plně bezbariérový dopravní systém předpokládá kabiny o kapacitě 35 cestujících, které pojedou v intervalu 1 minuty. Přepravní kapacita bude nastavena na 2 000 osob za hodinu v jednom směru, což odpovídá jedné lince tramvajové v intervalu 4 minuty. Technicky bude možné přepravit až 6 000 osob za hodinu.

„Pracujeme i na tramvajové trati, pro ni ale budeme potřebovat postavit nový most přes Vltavu a také skoro kilometrový ražený tunel ve skále nahoru do Bohnic. Hledali jsme proto rychlejší řešení, jak Prahu 6, Troju a Prahu 8 propojit. Lanovku postavíme Pražanům už do pěti let. Je to další krok k lepší a modernější MHD. Inspirovali jsme se třeba lanovkou v německém Koblenz, portugalském Portu nebo ve francouzském Brestu. Lanovka odveze stejné množství lidí jako jedna páteřní tramvajová linka, bude čtyřikrát levnější a po dokončení tramvajové trati zůstane jako alternativa. Jsem moc rád, že důležitosti tohoto spojení rozumí také Zastupitelstvo,“ řekl náměstek pro dopravu Adam Scheinherr.
Po spojení je v místě už teď vysoká poptávka. Bohnické sídliště obývá 25 tisíc lidí, v Dejvicích a Bubenči jsou desetitisíce vysokoškoláků, divadla, kina, obchody a kanceláře, v Troji ZOO a Trojská kotlina, kterou lidé hojně navštěvují ve volném čase.

„Když se dnes potřebujete dostat ze zastávky Krakov na sídlišti Bohnice na Vítězné náměstí v Praze 6, musíte autobusem do Kobylis, odtud metrem na Vltavskou a pak tramvají. Nebo z Kobylis metrem do centra s přestupem na Muzeu a pak zase nahoru Áčkem na Dejvickou. Obě varianty zaberou 40 minut. Lanovkou zkrátíme cestu na 15 minut s cestou k jejím zastávkám. Pražané také nebudou muset zbytečně jezdit přes vytížené centrum,“ dodal Adam Scheinherr.

Před zadáním projektu osloví Dopravní podnik hl. m. Prahy jako investor potenciální dodavatele lanové dráhy za účelem tržních konzultací pro získání zpětné vazby a eliminaci rizik, které mohou vzniknout během projektové přípravy. V této fázi bude rovněž upřesněna metoda, jakou bude vybráno architektonické řešení stanic lanové dráhy a designové řešení kabin a podpěr. Následně bude vypsána veřejná zakázka ve stupni upřesněném na základě tržních konzultací.
