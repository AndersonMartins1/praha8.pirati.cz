---
title: "Ministerstvo životního prostředí zrušilo rozhodnutí k výstavbě Kauflandu"
author: Pavel Franc
image: posts/bohnice-kaufland.jpg
tags: [Bohnice, Kaufland]
---

**Příběh boje občanů Bohnic proti výstavbě Kauflandu má další kapitolu a tentokrát je to kapitola radostná.**

Ministerstvo životního prostředí zrušilo rozhodnutí magistrátního odboru životního prostředí o tom, že záměr vybudovat Kaufland nemusí procházet [vyhodnocením vlivů na životní prostředí](https://cs.wikipedia.org/wiki/Vyhodnocen%C3%AD_vliv%C5%AF_na_%C5%BEivotn%C3%AD_prost%C5%99ed%C3%AD)

Studii EIA musí mít dle [zákona 100/2001](https://www.zakonyprolidi.cz/cs/2001-100) všechny stavby s výrazným dopadem na životní prostředí a to včetně "obchodních komplexů a nákupních středisek". Přeskočením procesu EIA se investor Kauflandu za pomoci magistrátních úředníků snažil obejít detailní posouzení vlivů na životní prostředí a veřejné zdraví - zejména pak hlukové a prachové zátěže.

Proti rozhodnutí magistrátních úředníků se postavili a odvolání podali jak Bohničáci, místní SVJ, ale i politická reprezentace Prahy 8. Proti výstavbě vystupoval i náš pirátský a osmičkový senátor
[Lukáš Wagenknecht](https://praha8.pirati.cz/aktuality/2-wagenknecht-zamer-vystavbu-kauflandu-povazuji-za-neprijatelny.html).

Všechna tato odvolání byla však následně zamítnuta, jelikož zákon jasně formuluje, kdo je dotčená osoba: "právnická osoba soukromého práva, jejímž předmětem činnosti je podle zakladatelského právního jednání ochrana životního prostředí nebo veřejného zdraví".

Naštěstí občanská iniciativa "Proti plotu" připravila s neskutečným nasazením a jistou dávkou štestí pojistku, aby bylo této "právnické kličce" vyhověno. A s odvoláním na ministarstvu uspěli! Za to jim patří neskonalý dík, protože nebýt jich, tak se investor už raduje z obejití EIA a připravuje projekt ke stavebnímu řízení.

>"Máme radost za stanoviska Ministerstva životního prostředí. Dalo nám za pravdu, že úředníci OCP MHMP chybovali a postupovali zcela jednostranně ve prospěch investora JTH. Protřelý miliardář s kupou zaplacených odborníků nás vlastně už 6let motivuje být stále lepší a učit se za pochodu nové věci. Bez pomoci politiků a sousedů by to bylo o poznání těžší. Děkujeme proto všem, kteří nám pomohli dát vše včas do kupy. Záměr výstavby rušného hypermarketu Kaufland naproti Botanické zahradě je tak opět na začátku," říká Petr Kalla ze spolku Proti plotu.

Více informací naleznete [ve článku na stránkách spolku](https://protiplotu.wordpress.com/2023/01/13/ministerstvo-zivotniho-prostredi-nam-dalo-za-pravdu-zrusilo-rozhodnuti-eia-ke-kauflandu-a-vraci-jej-na-magistrat-k-novemu-projednani/).



