---
title: Pomáhejme těm nejzranitelnějším - tedy rodinám s dětmi a seniorům 
author: Martin Štěrba
image: posts/libensky-zamek2.jpg
tags: [Časopis Osmička]
---

**Poslední dva roky byly pro spoustu z nás kvůli pandemii Covid-19 náročné. A když už jsme si mysleli, že se nám alespoň částečně ulevilo, tak 24. února se zase téměř všechno změnilo. Rusko napadlo Ukrajinu a Vladimír Putin si začal krutě vynucovat svojí pozornost po celém světě. Zabíjí nevinné lidi, ženy i děti a neštítí se ničeho.**

I díky válce na Ukrajině dochází k inflaci, zdražování cen pohonných hmot a blbé náladě ve společnosti. A to nemusím ani mluvit o tom, že se kvůli ambicím několika lidí v loňském roce spustila energetická krize a náklady na energie mnohým lidem vystoupaly do neskutečných výšin. Podtrženo, sečteno. Životní náklady stoupají, to si musíme přiznat.

Co můžeme udělat my? Městská část Praha 8 by měla v prvé řadě pomáhat těm nejzranitelnějším – tedy rodinám s dětmi a seniorům. Nabídněme volné byty v majetku městské části těm, kteří je potřebují. Nechme ty byty opravit budoucí nájemníky a odpusťme jim nájem. Rodiny budou mít kde bydlet a městská část bude mít opravený svůj bytový fond. 

Podpořme rodinné rozpočty příměstským táborem, kroužky, volnočasovými aktivitami, jazykovými kurzy či sousedskými slavnostmi, které budou dotované z rozpočtu městské části Praha 8. Otevřme také sportoviště u škol – dopoledne pro školy, odpoledne pro kroužky a veřejnost. V létě mohou být sportoviště pak otevřeny po celý den a využívat je mohou všichni ti, kteří budou trávit prázdninové měsíce v Praze. 

A nesmíme zapomenout ani na důležitou občanskou vybavenost, do které se řadí třeba ordinace lékařů a lékařek. Městská část může pomoci těm, kterým hrozí výpověď z roky zavedených ordinací. Například u dvou ordinací v Libni teď hrozí, že si mnohé rodiny budou muset hledat nového lékaře. 

**Jsou to všechno možná jen maličkosti, ale jak se říká, “maličkosti někdy dělají celek”.**
