---
title: Praha 8 nevzkvétá. Co bychom měli na osmičce udělat, aby nás od rizika bankrotu nemusel zachraňovat magistrát?
author: Martin Štěrba
date: 2022-02-22
image: posts/libenskyzamek-novaradnice.png
tags: [Časopis Osmička, Finance]
---

**Městské části potřebují magistrát a magistrát zase potřebuje městské části. Naše městská část ani její představitelé se nemohou tvářit, že jsme “pupkem světa”.**

Praha 8 nepatří mezi nejtransparentnější městské části v Praze, a vlastně nepatří ani mezi ty transparentní. Máme neprůhledný rozpočet, zavedení Cityvizoru se neustále odkládá a díky tomu občané nemají dostatek informací, aby mohli politiky a úředníky kontrolovat. Takhle to prostě dál nejde.

V první řadě bychom mohli začít tím, že městská část nebude všechny své chyby házet na magistrát. Za největší nezdar naší městské části opravdu nemůže magistrát – za stav Nové Palmovky a za to, že Praha 8 mohla skončit v bankrotu může hlavně špatné projektové řízení, špatný projekt a špatné politické rozhodování tady u nás na osmičce. Magistrát nám vytrhl trn z paty a jen zázrakem jsme nemuseli platit stovky milionů korun za penále a vracet čtvrt miliardy za nevyčerpanou dotaci. Praha 8 pak dostala “pětiletý šek” ve výši 550 milionů na rozvoj Prahy 8. Zlý magistrát zachránil Prahu 8 před bankrotem a nucenou správou. Praha v čele s Piráty utratila ušetřila Praze 8 stovky milionů korun. Není zač. 

V druhé řadě bychom si měli říct, že rozpočet městské části prostě není nafukovací ani bezedný. Je třeba to říkat nahlas, protože zkontrolovat si to přes chybějící aplikaci Cityvizor stále nemůžeme. Pojďme začít hlídat, aby peníze z téměř miliardového rozpočtu netekly tam, kam nemají nebo netekly “třikrát na stejnou věc”. Můžeme se jen řečnicky ptát, proč třeba platíme za úklid, který leckde není vidět? Proč se neopravují byty? Nebo proč se uklízí sníh, který ani nenapadl?

Slovy Václava Havla, naše městská část nevzkvétá. A to hlavně proto, že žijeme pouze přítomností. Nemáme žádnou vizi, jak by Praha 8 měla vypadat za pět či deset let. Kdybychom takovou vizi měli, třeba by nás pak nemusel magistrát zachraňovat. 
