---
title: "Organizace Women for Women podpoří osmičkovou školu, zaplatí dětem obědy v jídelnách"
authorId: martin.sterba
image: posts/skolni-obedy.jpg
tags: [Rada MČ Praha 8, Školství]
---

**Po novém roce se opět rozjely jednání rady městské části. Během dvacetiminutového jednání na Libeňském zámku se řešily spíše technicistní tisky. Pojďme si je projít.**

Rada schválila návrh rozpočtových opatření - jedná se hlavně o investiční a neinvestiční převody mezi osmičkou a magistrátem. Rozpočet se bude schvalovat až koncem února, do té doby je Praha 8 v rozpočtovém provizoriu.

Příspěvková organizace Sociální a ošetřovatelské služby Praha 8 - SOS Praha 8 získala od úřadu bezúplatně několik notebooků a počítačů s příslušenstvím. Ty jsou určeny především pro potřeby Denního stacionáře v Křižíkově ulici a komunitního centra k zajišťování volnočasových a vzdělávací aktivit pro rodiny.

Místostarosta pro školství Matěj Fichtner (ANO) může zastupovat městskou část v rámci dotačních projektů z operačních programů Evropské unie, rada mu udělila plnou moc ke všem potřebným úkonům.

Rada souhlasila s odepsáním nedobytné pohledávky Základní a mateřské školy Petra Strozziho ve výši 134 209,70 Kč z roku 2002. Firma je v likvidaci, vymazána z rejstříku a možnost, že by byla pohledávka někdy v budoucnu uhrazena je naprosto mizivá.

Rada souhlasila s přijetím daru od Women for Women Czech pro Základní školu Palmovka ve výši 174 522 Kč. Organizace pomáhá zajišťovat, aby měly všechny děti přístup k obědům ve školních jídelnách.

Praha 8 nesouhlasí s pronájmem části pozemku parc. č. 2982/1 v oblasti Kotlaska, protože se jedná o součást areálu tenisových kurtů. Žadatelka si chtěla zvětšit svojí zahradu. Praha 8 též nesouhlasí se směnou pozemků v ulici Braunerova, rada žádá magistrát, aby jednalo o vykoupení příslušných pozemků.

Rada souhlasila s podáním odvolání proti rozhodnutí o umístění stavby "Objekt pro údržbu vinice a zeleně" při komunikaci Povltavská. Stavba je podle rady v rozporu s platným územním plánem. Je zároveň rozporován i účel stavby – podle textu v odvolání se rada domnívá, že nejde o skutečný provozní objekt, ale o stavbu rodinného domu.

Bylo uzavřeno několik smluv o zřízení věcného břemene, týkající se převážně kabelového vedení a vodovodních přípojek a také nájemní smlouvy o nájmu bytu zvláštního určení při pečovatelské službě.

Došlo ke schválení vzorového textu "Zásad pronajímání prostor sloužících podnikání Městské části Praha 8".

Na závěr šla pak ze sekretariátu starosty informace o tom, že už se nebudou tisknout pozvánky na radu a zápisy z jednání. Tohle je rozhodně dobrá zpráva, už dříve jsem říkal, že v tyto materiály stačí dostávat pouze elektronicky. Věřím, že do budoucna dojde i ke zrušení tisku všech materiálů na jednání rady.
