---
title: "Budeme opozicí tvrdou, ale konstruktivní"
author: Martin Štěrba
image: posts/zastupitelstvo3.jpg
tags: [Časopis Osmička]
---

**Do zastupitelstva jsme kandidovali s tím, že máme odvahu řídit Prahu 8 správně, a budeme se tím řídit po celé toto volební období. I když se nepodařilo sestavit koalici změny, která by přenesla osmičku do 21. století, nezoufáme. Stejně jako v minulém volebním období nás totiž čeká opoziční role, kterou už dobře známe. Budeme opozicí tvrdou, ale konstruktivní a budeme přicházet s vlastními body na jednání zastupitelstva.**
 
Mezi naše hlavní priority, které budeme otevírat, patří otevřenost radnice, dokončení rozklikávacího rozpočtu Cityvizor, zlepšení pravidelného úklidu veřejných prostranství, digitalizace a elektronická komunikace s úřadem a také investiční projekty, mezi které patří například výstavba nové školy na Rohanském ostrově. Určitě budeme chtít, aby byla Praha 8 aktivní v době změn v okolí Palmovky a celého pentagonu mezi Palmovkou a Invalidovnou. Tam bude ale nutné spolupracovat s magistrátem. Věříme, že stejně jako jsme pomohli v minulém volebním období s vyřešením torza radnice, budeme moci pomoci i s územním rozvojem celé oblasti.

Na ustavujícím zastupitelstvu počátkem listopadu jsem byl zvolen předsedou kontrolního výboru. Budu kontrolovat kroky i plnění usnesení rady. Piráti mají zastoupení ve všech výborech zastupitelstva i v komisích - tedy poradních orgánech - rady.
 
Pirátský zastupitelský klub v Praze 8 bude ve volebním období 2022–2026 pracovat v šesti lidech – členy klubu jsou [Martin Štěrba](https://praha8.pirati.cz/lide/martin-sterba.html), [Michal Novák](https://praha8.pirati.cz/lide/michal-novak.html), [Jan Kolátor](https://praha8.pirati.cz/lide/jan-kolator.html), [Pavel Franc](https://praha8.pirati.cz/lide/pavel-franc.html), [Ivo Slávka](https://praha8.pirati.cz/lide/ivo-slavka.html) a [Jakub Jiran](https://praha8.pirati.cz/lide/jakub-jiran.html). Můžete nám kdykoliv napsat na e-maily jmeno.prijmeni@praha8.cz.
