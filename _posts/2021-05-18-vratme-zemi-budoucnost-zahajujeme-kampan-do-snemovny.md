---
title: Vraťme zemi budoucnost. Zahajujeme kampaň do sněmovních voleb
author: MHMP
image: posts/volby21-vratmezemibudoucnost.png
tags: [Piráti, STAN, Sněmovna, Volby 2021]
---

**Koalice Pirátů a Starostů dnes oficiálně zahájila kampaň do sněmovních voleb. Do těch jde s heslem „Vraťme zemi budoucnost“.** Během tiskové konference vystoupilo všech 14 krajských lídrů, kteří představili společné programové priority. Mezi ně patří vyvedení země z krize, modernizace ekonomiky i podpora podnikání či inovací, férové daně, dostupné zdravotnictví, školství pro 21. století, průhledné fungování států bez korupce nebo ochrana naší krajiny a pitné vody. Akci u pražského Rudolfina moderovali předseda Pirátů Ivan Bartoš s předsedou Starostů Vítem Rakušanem.

I když jsme na Praze 8 každý na "jiné straně barikády" - my v opozici a STAN v koalici, budeme a chceme spolupracovat – společně jsme dnes rozdávali koaliční listy, vidět jste nás mohli třeba na Florenci, Palmovce, Kobylisích či Ládví. Společně budeme v příštích měsících stát u volebních stánků. Shodli jsme se na tom, že spolupráce v případě sněmovních voleb má smysl. Potvrzuje to třeba předseda Pirátů v Praze 8 Martin Štěrba, radní za STAN Praha 8 Tomáš Hřebík, pirátský poslanec Ondřej Profant a pirátský zastupitel Jan Hamal Dvořák. 

>*"Spojení do blížících se voleb do Poslanecké sněmovny určitě vítám. Zkušenosti starostů a pirátská energie mohou být tím, co skutečně nakopne v příštích letech naší zemi k lepšímu,"* říká předseda Pirátů v Praze 8 [Martin Štěrba](https://praha8.pirati.cz/lide/martin-sterba.html).

>*"Toto spojení je logickým důsledkem předchozí spolupráce. STAN s námi sdílí důležité hodnoty jako jsou férovost, otevřenost politika řízená daty a vizi budoucnosti státu, který není montovnou ale mozkovnou,"* říká pirátský poslanec z Prahy 8 [Ondřej Profant](https://praha8.pirati.cz/lide/ondrej-profant.html).

>*"Spojení je smysluplné. Může vzniknout synergická síla, můžeme oslovit široké spektrum lidí od maturantů až po seniory a máme potenciál vnést do politiky svěží vítr, protože ostatní strany už šanci dostaly a bohužel zklamaly,"* říká radní MČ Praha 8 za STAN Tomáš Hřebík. 

>*"Když jde o to hájit občany proti zlovůli mocných, vítám všechny spojence. Čeká nás řada nelehkých úkolů včetně zpřesnění pravomocí prezidenta,"* říká pirátský zastupitel MČ Praha 8 [Jan Hamal Dvořák](https://praha8.pirati.cz/lide/jan-hamal-dvorak.html). 

