---
title: Za navýšení poplatků za svoz může pražská opozice, ODS ani ANO nižší částku nepodpořili
author: Alice Hamalová
date: 2022-01-28
image: posts/odpady.jpg
tags: [Časopis Osmička, Hnutí ANO, ODS, Magistrát, Životní prostředí]
---

Stará vláda hnutí ANO a ČSSD schválila v minulém volebním období novelu odpadového zákona. Ta nařizuje cenu svozu odpadu pouze podle jeho objemu a nikoliv i dle četností svozů jak tomu bylo doposud. Na prosincovém jednání Zastupitelstva hlavního města Prahy určili zastupitelé cenu 50 haléřů za litr svozu odpadu, i přes to, že [Piráti prosazovali nižší cenu ve výši 40 haléřů za litr odpadu](https://praha.pirati.cz/aktuality/pirati-usilovali-o-spravedlivejsi-svoz-odpadu.html). Hnutí ANO a ODS vystupovali proti zdražení, svými hlasy však nižší sazbu nepodpořili! Tím přispěli k tomu, že konečná cena bude právě 50 haléřů za litr odpadu. Je to promarněná šance ochránit peněženky Pražanů před další zátěží.

Původní cena svozu odpadu se pohybovala 25 až 74 haléřů za litr odpadu. Nová částka kvůli novele znemožnila zohlednit náklady na svoz, který je u velkých kontejnerů logicky efektivnější. Nejvyšší navýšení, a to zhruba o 421 korun na osobu za rok, se týká sídlišť, kde se používají největší kontejnery o objemu 1100 litrů se svozem třikrát týdně. Ti, kteří využívají menší nádoby na odpad, budou mít naopak cenu nižší nebo stejnou. Magistrát bude svoz odpadu i tak navíc dotovat odhadem 200 miliony korun ročně.

Pražští zastupitelé také rozhodli, že hnědé popelnice na bioodpad budou nově zdarma. To je skvělá zpráva! Bioodpad v domácnostech totiž tvoří 30 až 40% objemu odpadu. Pokud se domluvíte se sousedy a pořídíte si popelnici na bioodpad nebo začnete používat vermikompostér, můžete ušetřit až tři stovky za osobu za rok a tím i pomoci životnímu prostředí.

Nemáme žádnou planetu B – nejlepší odpad je ten, který nevzniká vůbec. Pamatujme na to, prosím.




