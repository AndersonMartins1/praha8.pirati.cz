---
title: Jak se rozprodávají činžovní domy na Praze 8
authorId: karel.ptacek
image: posts/dum.jpg
tags: [Bydlení]
---

Před dvěma lety současný starosta Ondřej Gros (ODS Praha 8) silně kritizoval práci tehdejšího zástupce starosty Radomíra Nepila (ANO, tohle je Praha 8). Šlo konkrétně o podivné hospodaření s obecním majetkem a rozprodej několika činžovních domů výrazně pod tržní cenou v Karlíně a Libni. Ovšem tento samý člověk byl v tichosti v listopadu současnou radou jmenován předsedou představenstva městské firmy Osmá správa majetku a služeb a.s. Ta hospodaří s více než tisíci byty a také s polovičním počtem nebytových prostor vlastněných městskou částí Praha 8. Na tuto skutečnost jako první upozornili naši opoziční kolegové z Osmička žije – Město, které žije s vámi.

A aby toho nebylo málo, nyní vyšla nová informace o rekonstrukci před časem “výhodně” prodaného domu na adrese Sokolovská 116. Nový vlastník, který koupil druhou polovinu činžovního domu od městské části za zhruba 17 milionů korun, vystěhoval všechny nájemníky a pustil se do rekonstrukce. Zatím však pouze natřel fasádu. Navíc není jasné, jestli byl odstín konzultován s památkáři, s ohledem na to, že celý Karlín je památkově chráněnou lokalitou. Piráti se budou o tuto skutečnost dále zajímat.

Můžeme se ptát,

* proč se Ondřej Gros a nové vedení radnice obklopuje stejnými lidmi, na které předtím upozorňoval a jejichž schopnosti zpochybňoval?
* jestli můžeme nyní opět očekávat nějaké „zajímavé“ rozprodeje obecního majetku?
* jestli se musí skutečně nové vedení radnice spoléhat na předchozí vedení a kazit si tím prozatím čistý štít?

Pro nás je důležité zachování současného bytového fondu a jako řádný hospodář se o něj zodpovědně starat a do budoucna ho rozšiřovat. Proto jsme zásadně proti budoucímu rozprodeji majetku MČ Praha 8.
