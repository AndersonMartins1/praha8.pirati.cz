---
title: Rada hlavního města schválila další krok k revitalizaci Palmovky
authorId: martin.sterba
image: posts/2021-12-16-novapalmovka/novapalmovka08.jpeg
tags: [Agentura EUSPA, Nová Palmovka, Palmovka, Magistrát]
---

**Rada hlavního města schválila další krok k revitalizaci Palmovky. Na sociálních sítích o tom [informoval náměstek primátora Petr Hlaváček](https://www.facebook.com/328899600936330/posts/1013033849189565/?d=n).** Tisková zpráva je k dispozici [přímo na portálu Praha.eu](https://www.praha.eu/jnp/cz/o_meste/magistrat/tiskovy_servis/tiskove_zpravy/praha_planuje_zhodnotit_pozemky_na.html).

**Co přesně to znamená a co se bude dít dál?**
- Začne jednání s Ministerstvem financí ohledně možného nového sídla Agentury Evropské unie pro kosmický program (EUSPA) právě na Palmovce. Během několika měsíců by mělo být jasno, jestli tady "kosmonauti" budou nebo ne. 
- Pražská developerská společnost začne prověřovat, zda je možné budovy pro tento účel stavebně upravit a případně jaké úpravy a další kroky by pro to byly potřeba. Když vše půjde dobře, za 3 roky by se nový uživatel mohl nastěhovat. 
- Ekonomický potenciál tohoto území je enormní, probíhají jednání o rozvoji celé oblasti "pentagon". Je počítáno s tím, že hodnota pozemků vzroste v příštích letech zhruba pětkrát. Aktuální tržní hodnota pozemků v tomto území v majetku hlavního města a dopravního podniku je odhadována na 1,43 miliardy Kč. Lze očekávat, že díky vypracované územní studii, iniciaci změn územního plánu a dohodě o narovnání týkající se objektu Centrum Nová Palmovka dojde během příštích let k navýšení hodnoty pozemků až na 6,5 miliard Kč. Vzniknout by tady podle předběžných plánů měly byty, škola, školka i kulturní zařízení. 

>„Kosmická agentura by byla výborným impulsem pro rozvoj celého více než desetihektarového území, které má ambici stát se novým centrem Prahy 8. I kdyby se to nepodařilo, nemám vůbec strach, že bychom pro budovy nenašli jiné důstojné využití, aktuálně pracujeme s více scénáři,“ doplňuje náměstek primátora pro územní rozvoj Petr Hlaváček (nestr. za TOP09 a STAN).

>„Palmovka je jednou z nejvýznamnějších rozvojových lokalit v širším centru metropole. Město zde vlastní rozlehlý brownfield, který je ideálně vhodný pro městem řízený rozvoj. Jde o území s obrovským sociálním, ekonomickým i rekreačním potenciálem. Věříme, že bude naplněn jednak novým urbanistickým řešením a jednak postupnou realizací jednotlivých projektů zapadajících do této optimální koncepce. Pokud by navrhované řešení bylo dnes realizováno, mělo by tržní hodnotu pro město, jako svého vlastníka, téměř 30 miliard Kč,“ přibližuje plány Petr Urbánek, ředitel Pražské developerské společnosti.

Plánů je hodně, ale jak se tak lidově říká, "už aby to bylo". Palmovka změnu potřebuje! 
