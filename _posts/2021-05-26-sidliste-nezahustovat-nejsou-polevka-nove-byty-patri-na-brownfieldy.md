---
title: Sídliště nezahušťovat, nejsou polévka. Nové byty patří na brownfieldy
author: Michal Novák
image: posts/dablice-sidliste.jpg
tags: [Bydlení, Ďáblice, Kobylisy, Územní rozvoj]
---

**Dobrý kaldoun má být důkladně zahuštěný – sídliště ne. Jeho obyvatelé totiž potřebují volně dýchat, potřebují prostor a ne nové domy postavené pár metrů od těch jejich. Tohoto postoje se držíme, dle našeho volebního programu, od samého počátku naší činnosti na Praze 8.**

O [Ďáblicích a jeho vizi budoucnosti](https://praha8.pirati.cz/aktuality/dablice-maji-konecne-svoji-vizi-budoucnosti.html) jsme psali v separátním článku, naše městská část má problémy i jinde – byť nejsou tak velké a známé. Od komunálních voleb na podzim 2018 je předseda zastupitelského klubu [Michal Novák](https://praha8.pirati.cz/lide/michal-novak.html) s naším senátorem [Lukášem Wagenknechtem](https://praha8.pirati.cz/lide/lukas-wagenknecht.html) v kontaktu s obyvateli několika sídlišť z Prahy 8.

### Vršní (Kobylisy)
Dva takové případy se týkají prostoru mezi tzv. “dvouletkovými” domy u metra Kobylisy (shodou okolností jsou oba u ulice Vršní) na sever a na jih od ulice Pod Sídlištěm. Pozemky mezi domy koupili před lety developeři se zájmem o výstavbu bytových domů a jsou samozřejmě pro takovou výstavbu velmi lukrativní. Napojení na městskou hromadnou dopravu je zde takřka dokonalé - metro, tramvaje i autobusy jsou odsud vzdáleny ne víc než minutu chůze.

Taková výstavba ale představuje problém pro okolní obyvatele. Ti si samozřejmě nepřejí dívat se z oken místo na zeleň do mdlé zdi jen pár metrů vzdáleného domu. A to nemluvíme o horším přístupu světla, větším hluku a dalších nechtěných efektech.

### Písečná (Kobylisy)
Podobné je to v oblasti relativně malého sídliště Písečná, dvě stanice autobusem od metra Kobylisy. Zde se místní obyvatelé již víc jak 10 let úspěšně brání soudní cestou před plánovanou výstabou. Developer v tomto výstavbou zaplněném sídlišti chce postavit hned tři další domy a to na místě hřiště a bývalé školky.

**Ano, Praha potřebuje nové byty.** Pražáků totiž stále přibývá. My si ale myslíme, že nová výstavba by měla probíhat především na takzvaných “brownfieldech”, tedy v místech, kde už dnes tak jako tak není zeleň. Mezi takové brownfieldy patří na Praze 8 například oblast Červené báně, Nové Palmovky či na Rohanském ostrově. Příklad si můžeme vzít například z nové čtvrti Emila Kolbena, které vznikla na místě bývalé Kolbenovy továrny.

**A co konkrétně pro obyvatele sídlišť děláme?**
>Zorganizovali jsme několik schůzek občanů z uvedených lokalit s našimi pirátskými kolegy na magistrátu, kde máme zastoupení nejen v radě a zastupitelstvu Prahy, ale také například ve výborech pro územní rozvoj nebo majetek. Právě tyto výbory mohou ovlivnit postup města v daných kauzách nebo alespoň apelovat na státní správu, aby k nim změnila svůj postoj.I tohle je forma participativní politiky, kterou máme u Pirátů rádi. Je to praktický příklad spolupráce občanů s politiky. 

Proto stále platí – ozvěte se nám se svými problémy třeba na e-mail praha8@pirati.cz. Rádi Vás uslyšíme, a rádi Vám pomůžeme. Všichni totiž chceme, aby byla Praha 8 skutečně lepším místem pro život. 

*PS: S ničím nesouvisející poznámka “pod čarou”. Osobně preferuji čistý vývar před zahuštěnou polévkou. :)*
