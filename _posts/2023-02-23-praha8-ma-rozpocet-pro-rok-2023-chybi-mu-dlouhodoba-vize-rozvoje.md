---
title: "Praha 8 má rozpočet pro rok 2023, Chybí mu dlouhodobá vize rozvoje"
author: Piráti Praha 8
image: posts/finance1.jpg
tags: [Finance, Zastupitelstvo]
---

**Na středečním jednání zastupitelstva naší městské části představila vládnoucí koalice v čele s ODS a hnutím ANO návrh rozpočtu pro rok 2023. Nikdo z pirátského zastupitelského klubu pro rozpočet ruku nezvedl.**

>"Rozpočet jsme nepodpořili zejména z toho důvodu, že nám v něm chybí rozpracovaný střednědobý výhled rozpočtu, což je, podle zákona o rozpočtových pravidlech územních rozpočtů, nástroj pro střednědobé plánování rozvoje obce na období 2-5 let. I vzhledem k absenci programového prohlášení je zjevné, že Rada nemá vizi rozvoje naší městské části a jede na volnoběh," říká zastupitel a člen finančního výboru [Jakub Jiran](http://praha8.pirati.cz/lide/jakub-jiran.html).

Koalice chce prověřit výstavbu kampusu občanské vybavenosti v oblasti, kde je Bílý dům a radniční "teskodomky". O milion korun také došlo k navýšení rozpočtu na výrobu radničního časopisu, a to hlavně kvůli dražší distribuci i ceně papíru.

>"Na jednu stranu je dobře, že jsou v rozpočtu konečně i finance na kapitálové výdaje jako třeba třeba příprava sportovní haly Jana Mahora v Kobylisích, kavárna a úprava a předláždění povrchů na Palmovce či revitalizace Rokytky, na straně druhé jsme nedostali odpovědi na řadu našich otázek. Nevíme třeba, co se bude financovat z osmdesátimilionové dotace z Magistrátu či co se skrývá pod některými rozpočtovanými položkami," doplňuje zastupitel a předseda zastupitelského klubu [Martin Štěrba](http://www.praha8.pirati.cz/lide/martin-sterba.html).

Nejvíce pak v rozpočtu trpí oblast kultury. Kromě podpory kulturních domů Ládví a Krakov se počítá pouze s nákupem nového klavíru do obřadní síně na Libeňském zámečku. Radní Solomonová počítá s nákupem klavíru za milion korun. Kolik takových na trhu je, však není úplně jasné.

>"V oblasti správy majetku jsme se dozvěděli jen, že rada bude jednat 'standardně'. Bez jakýchkoliv detailů ke zvolenému přístupu nebo konkrétním plánům. Bude tedy třeba hlídat prodeje a převody průběžně celé volební období," říká zastupitel a člen komise pro majetek [Michal Novák](http://praha8.pirati.cz/lide/michal-novak.html).

V rozpočtu jsou kapitoly, bez kterých bychom se jistě obešli. Téměř milion korun je v kapitole Public Relations, z té jsou placeny například reportáže v TV Praha. Co se skrývá v kapitole "Pořízení, zachování a obnova hodnot místního kulturního, národního a historického povědoví za 400 tisíc pak nebylo koalicí vůbec vysvětleno. 

Zastupitelstvo kromě jiného schválilo vyhlášení dotačního řízení na poskytnutí dotací na oblast kultury, na dlouhodobě organizovanou sportovní výchovu mládeže a v oblasti volnočasových nesportovních aktivit dětí a mládeže na rok 2023.

>“Pro vyhlášení dotačního řízení jsme samozřejmě stejně jako v minulých letech ruku zvedli. Je důležité, abychom podporovali mládež v oblasti sportu a volného času. Škoda jen, že se nám nepodařilo přesvědčit komisi, že i v kultuře by si zasloužili větší podporu kulturní programy pro děti a teenagery," vysvětluje zastupitel a člen komise pro školství [Pavel Franc](http://praha8.pirati.cz/lide/pavel-franc.html). 

Během jednání zastupitelstva samozřejmě došlo také na interpelace. Martin Štěrba se ptal starosty Grose na priority Prahy 8 vůči Magistrátu, Jakub Jiran na výměnu přístřešků na zastávkách, Michal Novák na stav rekonstrukce Löwitova mlýnu a Pavel Franc na situaci ohledně Orchestru PKF — Prague Philharmonia v KD Ládví.
