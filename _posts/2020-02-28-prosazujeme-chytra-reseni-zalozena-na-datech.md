---
layout: post
category: blog
title: 'Prosazujeme chytrá řešení založená na datech'
date: 2020-02-28T10:20:00.000Z
author: Michal Novák
authorId: michal.novak
image: posts/osmicka_zavorabohnice.jpg
tags: [klub, koalice, Bohnice, Osmička]
---


Jako Piráti podporujeme tzv. smart, tedy chytrá řešení. Proto se mi nelíbí návrh “hloupé” světelné závory resp. semaforu v Bohnicích. Tento semafor má omezit příliv aut do sousední
městské části, konkrétně do Pražské Troje. Chápeme starost vedení Troje o své občany i zvířata v ZOO. Také my na Praze 8 musíme mít samozřejmě na paměti zájmy našich občanů.

Pojďme se nicméně na situaci podívat detailně. Navržený semafor po většinu času jednoduše zamezí možnost vjezdu automobilům z ulice K Pazderkám směrem z kopce dolů k ZOO. Tento semafor ani jiné zařízení nebude měřit ani zjišťovat, jestli je takové omezení právě v ten moment potřeba. Intervaly mají být nastaveny napevno, proměňovat se mají dle návrhu jen s
denní dobou, ne s aktuální úrovní provozu.

Může tak často nastat situace, kdy se bude u semaforu tvořit zcela zbytečně fronta aut, která zde budou zbytečně znečišťovat životní prostředí, a to aniž by se jakkoliv ulevilo dopravě v Troji. Tato řada aut územím nakonec stejně projede, jen o pár desítek sekund později. Efekt odklonu dopravy na jiné trasy nepovažuji za moc pravděpodobný a hlavně se tím problém jen přenáší jinam.

Co tedy s tím? Chápu, že nalézt dopravní řešení pro tuto oblast není jednoduché. Zjednodušovat si ho ale na první pohled líbivými kroky, které se neopírají o hlubší analýzu a
měření, nepovažuji za dobrý nápad. Nabízí se samozřejmě instalace měřícího a řídicího systému. Takové samozřejmě existují a nejsou drahé.
