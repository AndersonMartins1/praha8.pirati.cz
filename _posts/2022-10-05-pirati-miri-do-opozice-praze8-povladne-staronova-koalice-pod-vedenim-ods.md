---
title: "Piráti míří do opozice, Praze 8 povládne “staronová” koalice pod vedením ODS"
author: Piráti Praha 8
image: posts/libensky-zamek2.jpg
tags: [Piráti, Volby 2022]
---

**Vyjednávací tým Pirátů od voleb usiloval o složení funkční koalice, která by vedla v následujícím období naší městskou část. Ihned po volbách jsme proto se zástupci 8Žije/Praha sobě nabídli tříčlennou koalici hnutí ANO, která by měla většinu v zastupitelstvu. V devítičlenné radě by každá ze stran obsadila tři křesla. Později jsme jednali i ve formátu čtyřkoalice i s TOP09 a STAN, v němž by hnutí ANO obsadilo tři křesla v radě, zbytek pak po dvou.** 

Hnutí ANO a TOP09 a STAN dali nakonec přednost koalici ve formátu současné koalice, tedy s ODS a Patrioty. 

>"Je škoda, že se nepodařilo sestavit koalici změny, která by přenesla naší městskou část do 21. století. Udělali jsme pro to, co jsme mohli, ale naši potenciální partneři se rozhodli jinak," říká Martin Štěrba, lídr Pirátů v komunálních volbách v Praze 8.

### Budeme konstruktivní. Žádáme zastoupení ve všech komisích a výborech.

Stejně jako v minulém volebním období nás čeká opoziční role. Budeme opozicí konstruktivní a přicházející s vlastními body na jednání zastupitelstva. Zastoupení budeme chtít mít ve všech zřízených komisích a výborech.

Mezi naše hlavní priority, které budeme otevírat na jednání zastupitelstva, patří otevřenost radnice, dokončení rozklikávacího rozpočtu Cityvizor, pravidelný úklid veřejných prostranství, digitalizace a IT, a také investiční projekty, mezi které patří například výstavba nové školy na Rohanském ostrově. 

>"Určitě budeme chtít, aby byla Praha 8 aktivní v době změn v okolí Palmovky a celého pentagonu mezi Palmovkou a Invalidovnou. Tam bude nutné spolupráce s magistrátem," doplňuje Martin Štěrba.

Pirátský zastupitelský klub v Praze 8 bude ve volebním období 2022–2026 pracovat v šesti lidech – členy klubu jsou Martin Štěrba, Michal Novák, Jan Kolátor, Pavel Franc, Ivo Slávka a Jakub Jiran.
