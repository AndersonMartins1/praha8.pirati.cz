---
title: "Rada jednala o senior taxi, navýšení kapacity školy v Bohnicích i fotovoltaikách na školách"
author: Martin Štěrba
image: posts/seniortaxi.jpg
tags: [Rada MČ Praha 8, Školství, Majetek, Sociální služby]
---

**První středu po Velikonocích se uskutečnilo 16. jednání Rady městské části Praha 8. Tentokrát to bylo celkem nabušené, rada projednala zhruba třicítku tisků, celá řada z nich se týkala nájmů či prodejů pozemků. Pojďme se podívat na to, co se dnes dělo.**

Rada schválila rozpočtová opatření a to hlavně kvůli dotacím. Peníze poputují na rekonstrukci pobytových ploch a chodníků v MŠ Lešenská, snížení energetické náročnosti pomocí obnovitelných zdrojů na Poliklinice Mazurská, nákup dvou automobilů pro plánované Senior taxi, rekonstrukci kaple Bohnického hřbitova a tak dále. Vznik osmičkového senior-taxi jsme měli v programu, a jsem rád, že vznikne. Nesmíme totiž zapomínat na ty nejohroženější - senioři a handicapovaní tak budou mít snadnější cestu k lékaři, do lékárny či na úřad.

Další, v pořadí čtvrté, zasedání zasedání Zastupitelstva MČ Praha 8 se uskuteční ve středu 17. května od 10 hodin v Bílém domě. 

Městská část získá dotaci pro Gerontologické centrum a Sociální a ošetřovatelské služby Praha 8 - SOS Praha 8 a to ve výši 11,3 milionu z rozpočtu hlavního města a 23 milionů ze “státního rozpočtu”. Praha 8 také dá 200 tisíc korun na financování terénních programů, které realizují Salesiáni Kobylisy. 150 tisíc pak městská část dá festivalu romské hudby Miri Giľi, který se uskuteční v Karlíně.

Základní škola při Psychiatrické nemocnici Bohnice bude mít vyšší kapacitu, Praha 8 souhlasí s tím, aby se kapacita zvedla ze 72 žáků na 114.

Osmičku bude tisknout společnost Triangl, nabídla v otevřené soutěži nejnižší nabídku a to 2,472 milionu bez DPH. 

A teď k těm majetkovým tiskům:
- MČ P8 nesouhlasí s prodejem pozemků při ulici Srbova,
- MČ P8 nesouhlasí s prodejem části pozemku v blízkosti ulice Kandertova, 
- MČ P8 nesouhlasí s prodejem části pozemku při ulici Zavřená,
- MČ P8 nesouhlasí s prodejem části pozemku při ulici Koželužská, 
- MČ P8 nesouhlasí s vybudováním 119 parkovacím míst na zeleni na Libeňském ostrově, 
- MČ P8 nesouhlasí s prodejem části pozemku v oblasti Šutky,
- MŠ P8 souhlas s pronájmem či výpůjčkou pozemku při ulici Kubíkova z důvodu vybudování nájezdové rampy pro vozíčkáře,
- MČ P8 zásadně nesouhlasí s prodejem pozemku v blízkosti Libeňského mostu, 
- MČ P8 souhlasí se směnou pozemků v Čimicích, 
- MČ P8 souhlasí s pronájmem části pozemků v ulici Batličkově na kontejnerové stání.
- MČ P8 souhlasí s prodejem části pozemku v ulici Nad Hercovkou,
- MČ P8 souhlasí s prodejem dvou pozemků v ulici Trojská,
- MČ P8 nesouhlasí s projektovou dokumentací nástavby v Čimicích.

Nesouhlasná stanoviska jsou hlavně z důvodu plánovaných staveb jako je Libeňská spojka, městský okruh či nevhodný úbytek veřejného prostoru. Kromě toho pak rada městské části Praha souhlasila s uzavřením svou smluv o zřízení veřejné komunikační sítě od T-Mobile a několik nájemních bytů.
