---
title: TOP 09 a STAN s námi už nechtějí jednat o koalici
authorId: alice.hamalova
image: posts/logo-spojenych-sil.png
tags: [STAN, TOP09, Volby 2018]
---

**V průběhu úvodního oťukávání v rámci vyjednávání povolební koalice nám a našemu vyjednávacímu partnerovi [Osmička žije](https://www.facebook.com/8zije/) zástupci [TOP 09 Praha 8](https://www.facebook.com/top09.praha8/) a [STAN Praha 8](https://www.facebook.com/stanPraha8/) oznámili, že s námi budou v dalším vyjednávání pokračovat.** Po náhlém ukončení jednání z jejich strany a dalším týdnu vyjednávání jsme za Piráty a 8žije nabídli TOP 09 a STAN místo v koalici s účastí tří radních a jednoho uvolněného zastupitele. Na tuto nabídku jsme dostali odpověď až nyní po více jak týdnu čekání - jednání s námi ukončují s odůvodněním, že by v tomto uskupení nemohli prosazovat svůj program.

**Opravdu je tomu tak?** Pojďme se společně podívat na program TOP 09 a STAN uveřejněný ještě před volbami a předaný vyjednávacímu týmu Pirátů přímo z rukou jejich lídra Tomáše Tatranského z TOP 09.

## Priority TOP 09 a STAN

>Rozvoj dopravní infrastruktury. – *Souhlasíme.*

>Čistá a bezpečná Praha 8. – *Souhlasíme.*

>Odpovědné a udržitelné hospodaření s finančními prostředky. – *Souhlasíme.*

## Základní programové priority TOP 09 a STAN

>Podpoříme odpovědné, transparentní a šetrné hospodaření s finančními prostředky Prahy 8. – *Souhlasíme. Sami prosazujeme transparenci jako jeden z našich hlavních bodů.*

>Vyhlásíme nulovou toleranci vůči korupci a klientelismu. – *Souhlasíme. Bojujeme proti korupci na všech úrovních politiky.*

>Dostavíme páteřní dopravní komunikace, zejména vnitřní městský okruh; zahloubíme ulici V Holešovičkách. – *Souhlasíme. Dne 24. 9. 2018 jsme podepsali prohlášení o podpoře zahloubení ulice V Holešovičkách jako dopravní prioritu pro nadcházející období. Toto prohlášení podepsali kromě nás i předseda strany [Ivan Bartoš](https://www.facebook.com/Ivan-Bartoš-400479656748554/) a (tehdy budoucí) primátor [Zdeněk Hřib](https://www.facebook.com/zdenek.hrib).*

>Opravíme Libeňský most, postavíme nové mosty mezi Karlínem a Holešovicemi a mezi Podhořím a Podbabou. – *Souhlasíme. O opravu mostu se zasazujeme dlouhodobě.*

>Snížíme cenu za parkovací karty, zvýšíme počet parkovacích míst, postavíme parkovací domy a P+R parkoviště. – *Souhlasíme. P+R parkoviště máme rovněž v programu.*

>Podpoříme MHD, vybudujeme tramvajovou trať do Dolních Chaber, přesuneme terminál pro meziměstské autobusy z Ládví do Letňan. – *Souhlasíme.*

>Zabráníme zahušťování sídlišť; udržíme a zkultivujeme stávající zelené plochy. – *Souhlasíme. I tento bod máme v programu.*

>Přestěhujeme úřad MČ Praha 8 do nové radnice na Palmovce, aby si občané mohli vyřizovat své úřední záležitosti komfortně na jednom místě. – *Souhlasíme. Máme stejný bod v našem vlastním programu.*

>Prosadíme celkovou urbanistickou revitalizaci Palmovky, bez nesmyslného tunelu pod synagogou. – *Souhlasíme.*

>Podpoříme volnočasové aktivity zavedením "multikarty" Prahy 8 s výhodami pro držitele, zejména pro rodiny s dětmi a seniory. – *Jsme otevřeni k diskuzi o tomto bodu programu.*

>Položíme důraz na prevenci kriminality a na rozvoj nízkoprahových klubů pro děti a mládež. – *Souhlasíme. Sociální politika je i dle našeho programu prioritou.*

>Podpoříme kvalitní školství; rozšíříme nabídku pro předškolní děti díky rozvoji dětských skupin a mikrojeslí. – *Souhlasíme.*

>Zasadíme se o zřízení jednotky sboru dobrovolných hasičů Prahy 8. – *Souhlasíme.*

**Opravdu nemohou TOP 09 a STAN prosazovat svůj program s námi? Na magistrátu to evidentně jde.**

Závěrem bychom rádi připomněli, že jsme ochotni v Zastupitelstvu [MČ Praha 8](https://www.facebook.com/mcpraha8/) podpořit jakýkoliv konstruktivní návrh, se kterým se náš klub ztotožní bez ohledu na to, kdo jej navrhne. Stejně tak jsme i nadále otevřeni koaličním jednáním, ovšem bez lavírování našich potenciálních partnerů mezi zcela odlišnými a často protichůdnými pohledy na řízení Prahy 8. Piráti chtějí opravdovou změnu, ne návrat k fungování minulých radnic, včetně té poslední.

Pokud by Vás zajímal pohled našeho partnera (Osmička žije), naleznete jej na jejich facebookové stránce pod titulkem [Proč nevznikla koalice Piráti-8žije-TOP09/STAN na Praze 8](https://www.facebook.com/8zije/posts/2125894890995733).
