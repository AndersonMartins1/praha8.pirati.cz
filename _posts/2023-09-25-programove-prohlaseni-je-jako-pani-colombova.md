---
title: "Programové prohlášení vedení Prahy 8 je jako paní Colombová"
author: Martin Štěrba
image: posts/libensky-zamek4.jpg
tags: [Časopis Osmička, ODS, Hnutí ANO, TOP09, STAN, Patrioti]
---

**Od voleb uběhl rok, jsme tím pádem ve čtvrtině volebního období. Je proto zvláštní, že koalice ODS, ANO, TOP09, STAN a Patriotů nepředstavila své programové prohlášení. Dá se říct, že ten dokument je jako paní Colombová - mluví se o něm, ale nikdo ho neviděl. Na základě čeho tedy rada pracuje? Jaký je její plán a vize? Co chce v tomto volebním období dokázat? Nebo nám neexistencí programového prohlášení koalice chce říct, že vlastně žádný plán a vizi nemá?** 

Koalice jede na setrvačnost, dělá to, co musí dělat a s novinkami, které by zlepšily život v naší městské části, až na výjimky nepřichází. 

S Piráty, byť jsme v opozici, bereme věci do vlastních rukou a snažíme se plnit náš program. Se Zdeňkem Hřibem na magistrátu třeba pracujeme na rozvoji tramvajových tratí - do roku 2026 začne stavba tratě z Kobylis do Bohnic k OC Krakov, od vozovny v Kobylisích přes Chabry do Zdib, a připravuje se také trať z Podbaby přes Tróju do Bohnic a z Ďáblic přes Letňany do Čakovic. Pavel Franc z našeho klubu zase aktivně pracuje na tom, aby se Praha 8 připojila k Cityvizoru a my všichni jsme mohli sledovat, jak městská část hospodaří. Zapojujeme se též do proměny Palmovky či do zlepšení životního prostředí. 

Praha 8 má na víc. Nejde ani tak o programové prohlášení, ale o absenci vize, jakou by si rada přála osmičku. Já si Prahu 8 představuji jako moderní a rozvíjející se. Takovou, kde budeme chtít trávit volný čas, kde nebude na ulicích nepořádek, kde do většího obchodu dojdeme pěšky, kde budeme moci komunikovat s úřadem přes internet a takovou, kde budeme přemýšlet, jak to udělat a ne proč to nejde udělat. 
