---
layout: post
category: blog
title: 'Tramvají nebo lanovkou? Jaké bude propojení šestky a osmičky?'
date: 2020-06-05T01:51:00.000Z
author: Martin Štěrba
authorId: martin.sterba
image: posts/lanovkabohnice.jpg
tags: [Doprava, Osmička, Lanovka, MHD, Bohnice, Magistrát]
---

**Jak bude v příštích letech vypadat spojení šestky a osmičky? A jak budeme mezi těmito městskými částmi jezdit v roce 2050?** Náměstek primátora pro rozvoj **Petr Hlaváček** (Spojené síly pro Prahu) a náměstek pritmárora pro dopravu **Adam Scheinherr** (Praha Sobě) v posledním dílu před prázdninovou přestávkou představí připravovanou lanovku z Podbaby do Bohnic.

> Kudy povede? Jak bude vypadat? A má taková stavba v moderní metropoli své místo? Stream můžete sledovat na Facebooku [CAMP - Centrum architektury a městského plánování](https://www.facebook.com/camppraha/).

**Nebude to ale hned.** Rada hlavního města Prahy nedávno schválila [tramvajové propojení Podbaby s Bohnicemi](https://www.idnes.cz/praha/zpravy/podbaba-troja-bohnice-spoji-tramvaj-a-lanovka.A200504_121932_praha-zpravy_rsr) přes nový most v Troji. Před tím však jako dočasné řešení vznikne lanovka s obdobnou trasou, která má před dokončením tramvaje zajistit přímé spojení mezi Prahou 6 a 8. I když jsou Bohnice vzdušnou čarou od Prahy 6 nedaleko, neexistuje mezi nimi přímé spojení. V současnosti podle schváleného materiálu většina lidí jezdí metrem přes centrum, což je podle vedení města nepohodlné a zatěžuje to dopravní systém. Dlouhodobě se proto plánuje propojení obou městských částí tramvajovou tratí, které je spojeno s rozvojem tramvajové sítě na obou stranách Vltavy. Při stavbě nového mostu přes Vltavu by bylo nutné prorazit téměř kilometrový tunel skálou mezi Trojou a Bohnicemi, jde tak o složitý projekt. Plán stavby byl rozdělen do několika etap, tunel by měl vzniknout jako poslední po roce 2030.

Před stavbou samotné trati mezi Bohnicemi a Podbabou by měl dopravní podnik vybudovat také tramvajové trati napojující bohnické sídliště na metro v Kobylisích a spojující Podbabu a metro Dejvická se Suchdolem, kam dojíždí velké množství studentů České zemědělské univerzity.

**S ohledem na předpokládanou délku budování všech tras chce magistrát jako dočasné řešení postavit lanovku, která může být podle materiálu hotova do pěti let - tedy do roku 2025. Podle současné prognózy by celé tramvajové spojení mezi Podbabou, Bohnicemi a stanicí metra v Kobylisích mělo být hotovo okolo roku 2035.**
