---
title: "Situaci v Přádově ulici šlo předejít, celá ulice mohla být v rovině jako pěší zóna"
author: Martin Štěrba
image:  posts/martin-sterba/cnn-prima-news.jpg
tags:   [Doprava, Modré zóny]
---

**Do nedávna spíše neznámá Přádova ulice je stále v zájmu médií - o nedávno namalovaných čárách na chodníku se na sociálních sítích stále diskutuje. Před pár dny mi proto psali z webu Zdopravy.cz a v sobotu za mnou byli ze CNN Prima NEWS.** 

Pro začátek je třeba říct, že nejsem fanouškem kreslení čar na chodníku a to i přes to, že se členové Zelených snaží na sociálních sítích nabudit dojem, že čáry v ulici namaloval Štěrba a Piráti. 

Komise pro dopravu MČ Praha 8 jednala o situaci v Přádově ulici celkem dvakrát – poprvé v dubnu 2022 a podruhé v lednu 2023. U prvního jednání jsem nebyl a to z důvodu, že jsem nebyl členem ani komise pro dopravu ani zastupitelem Prahy 8. V obou případech schvalovala městská část zavedení zón placeného stání v Přádově ulici a také v Trojské. Obě usnesení byla přijata všemi hlasujícími na jednání a to napříč politickým spektrem – nikdo se nezdržel a ani nikdo nebyl proti. Vše lze dohledat v zápisech z jednání komise. I Zelení, kteří dnes na sociálních sítích nejvíce Přádovu ulici kritizují, měli v minulém volebním období svého zástupce v komisi pro dopravu, a ani jejich zástupce se nevyjádřili proti zavedení zón ve zdejší ulici. Já jsem v lednu 2023 coby zástupce Pirátů hlasoval pro vznik modrých zón ve zdejší lokalitě a to i s přihlédnutím k faktu, že o ně žádali místní obyvatele. Je třeba říci, že osmičková komise pro dopravu nejednala o tom, jestli se namalují čáry na chodník, ale o tom, jestli v této lokalitě vzniknout modré zóny.

Současný stav, tedy namalování čar, nicméně reflektuje situaci, která tady je dlouhodobě. Na chodníku se parkuje od výstavby sídliště. Teď - po nakreslení čar na asfalt - došlo ke zlegalizování dřívějšího stavu. I nadále stojí na chodníku auta a po silnici chodí chodci. Na silnici také přibyla tady také značka, protože ne každý řidič s chodci počítal. Kromě toho se tady na silnici objevily i i cykloobousměrky. 

**V Přádově ulici by ale současné situaci šlo předejít** – stačilo by stačilo jít při rekonstrukci ještě o dva kroky dopředu. Celá ulice by totiž klidně mohla být v rovině jako pěší zóna, a stání by mohlo být dovoleno až u kraje. Odpadlo by tak rozdělování toho, co je chodník a co silnice, a jestli se někam vejde kočárek či chodec. Jinde to funguje, klidně by to mohlo fungovat i tady. 

### Více se dočtete:
- [článek na webu ZDopravy](https://zdopravy.cz/valka-chodcum-vyhlasena-lide-si-utahuji-z-bizarniho-parkovani-v-kobylisich-167289/)
- [reportáž v Hlavních zprávách na CNN Prima News](https://cnn.iprima.cz/videa/cnndomaci/v-libni-udelali-kuriozni-parkovaci-mista)

