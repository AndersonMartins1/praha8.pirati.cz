---
title: Karlín a Holešovice propojí nová lávka HolKa, Praha vybrala zhotovitele
author: MHMP
image: posts/lavka-holesovice-holka2.png
tags: [Doprava, Karlín, Lávka HolKa]
---

**Rada hlavního města Prahy dnes rozhodla o výběru dodavatele stavby lávky Holešovice-Karlín (HolKa). Stala se jím společnost Skanska, která ve výběrovém řízení nabídla cenu 298 035 236 Kč bez DPH.** 

Lávka HolKa pro chodce a cyklisty spojí městské části Praha 7 a Praha 8, předpoklad zahájení stavby je podzim 2021. Pražané by se po nové lávce mohli projít nebo projet už na konci roku 2022.

>„Nová lávka HolKa pro pěší a cyklisty už na konci roku 2022 propojí hustě obydlené čtvrti Holešovic a Karlína s ostrovem Štvanice a stane se 18. propojením břehů Vltavy v Praze. Pěší dostanou kvalitní propojení, ale i možnost krásného výhledu na Hradčany. Zároveň se díky ní dostaneme během pár minut z Karlína před brány Holešovické tržnice a získáme pohodlný přístup na ostrov Štvanice, který čeká celková proměna a stane se z něj nový park. Doteď to bylo možné pouze z rušného Hlávkova mostu. Pro cyklodopravu bude HolKa strategickým místem. Propojí cyklostezky vedoucí podél řeky na obou březích,“ řekl náměstek primátora a radní pro oblast dopravy **Adam Scheinherr** (Praha sobě).

Poloha lávky navazuje na územní plán. Na straně Holešovic bude nástup umístěn na Bubenském nábřeží před branou do Pražské tržnice a na straně Karlína na Rohanském nábřeží s vyústěním na cyklostezku vedoucí po protipovodňové bariéře a následně na plánovaný veřejný prostor rozvojového území Rohanského ostrova. Přístup na lávku bude i na Štvanici.

>„Dluh, který na mostech město má, všichni Pražané znají. Proto jsme během necelého roku postavili novou Trojskou lávku, HolKa má zhotovitele, běží veřejná zakázka na zhotovitele rekonstrukce Libeňského mostu a ta na stavbu Dvoreckého mostu je před vypsáním. Rekonstruujeme Barrandovský most. Vedle nové podoby soutěží chystaných staveb, kdy nesoutěžíme pouze na cenu, jsem taky posílil kontrolu mostů a o rekonstrukcích se nyní rozhoduje na základě více podrobných technických průzkumů. Provádíme také zatěžovací zkoušky, díky kterým poznáme aktuální technický stav a rekonstrukci naplánujeme rychlejší, kvalitnější a levnější,“ popsal Adam Scheinherr.

Stavbu HolKy je zároveň zkoordinovaná s dalšími čtyřmi důležitými akcemi v okolí. Praha při té příležitosti zrekonstruuje křižovatku Bubenského nábřeží a Argentinské, opraví i tramvajovou trať a celkové rekonstrukce se dočká i Bubenské nábřeží, ze kterého se stane široká bezbariérová promenáda. Vystřídá stávající dva úzké chodníky, kam mají problém vejít rodiče s kočárkem. Rekonstrukce se dočká i sto let stará kanalizace.

>„V krátkém čase jde o další výrazný posun směrem k vybudování zcela nových staveb na březích Vltavy. V červnu radní odsouhlasili vypsání veřejné zakázky na zhotovitele Dvoreckého mostu, který propojí Prahu 4 a Prahu 5. Teď, tedy o měsíc později, jsme zase schválili zhotovitele lávky vedoucí z Holešovic do Karlína, který vzešel z otevřeného výběrového řízení. U obou projektů navíc nedojde ‚jen‘ k novému propojení protilehlých břehů, ale i ke kultivaci přilehlého okolí,“ říká **Zdeněk Hřib** (Piráti), primátor hlavního města Prahy.

**Podoba HolKy vzešla z mezinárodní architektonicko-konstrukční soutěže a vítězná podoba je od autorů Petr Tej, Marek Blank a Jan Mourek.** Konstrukce nejde do výšky a nebude bránit chodcům a cyklistům v pohledech na Prahu, vodu a stromy. HolKa bude postavena z ušlechtilého materiálu, ultra-vysokohodnotného betonu (UHPC – ultra-high-performance-concrete) s lesklým bílým mramorovým povrchem. Na lávku bude komfortní a jednoduchý přístup, její návrh počítá i s požadavky protipovodňové ochrany a bezbariérového řešení nástupů na lávku.
