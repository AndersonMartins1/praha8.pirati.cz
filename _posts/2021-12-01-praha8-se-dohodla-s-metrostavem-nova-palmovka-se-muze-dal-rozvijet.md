---
title: Praha 8 se dohodla s Metrostavem, Nová Palmovka se může dál rozvíjet
author: Martin Štěrba
date: 2021-12-01
image: posts/novapalmovka-vizualizace1.png
tags: [Nová Palmovka, Magistrát, Územní rozvoj, Zastupitelstvo]
---

**Na dnešním zastupitelstvu MČ Praha 8 došlo i pirátskými hlasy ke schválení třístranné Dohody o narovnání a vypořádání práv a povinností souvisejících s budovou "Nová Palmovka" mezi městskou částí Praha 8, Metrostavem a hlavním městem Prahou.**

Po předčasném ukončení Smlouvy o výstavbě Nové Palmovky dne 15. října 2010 mezi Městskou částí Praha 8 a společností Metrostav Alfa (dříve Metrostav Development) vyvstaly mezi Městskou částí a Metrostav Alfa spory o vypořádání stran ze Smlouvy o výstavbě, nároků z vadného plnění, nároku na licenci ke vzniklému architektonickému autorskému dílu a na vydání dokumentace k rozestavěné stavbě Nové Palmovky. 

Budova vyžaduje, mimo jiné s ohledem na svůj nedokončený stav, okamžité řešení, a to za situace, kdy Městská část sama nedisponuje dostatečnými finančními prostředky na její dostavbu. Proto je dobře, že městská část na svém jednání 29. září [schválila převod budovy na Magistrát](https://praha8.pirati.cz/aktuality/novou-palmovku-by-mel-vyresit-magistrat-zastupitele-schvalili-prevod-pozemku.html). 

>"Je dobře, že Praha 8 i Metrostrav mají zájem se dohodnout, a že po letech dohadů budou soudy okolo Nové Palmovky konečně ukončeny. My jsme celou dobu ve Výboru pro Novou Palmovku s kolegy z opozice opakovali, že je nutné konat rychle. A jsem moc rád, že se to i s pomocí našich pirátských kolegů na magistrátu povedlo vyřešit v tomto volebním období," říká zastupitel a člen Výboru pro Novou Palmovku [Ivo Slávka](https://praha8.pirati.cz/lide/ivo-slavka.html). 

Na základě schválené dohody vezme Metrostav zpět všechny podané žaloby a městská část uhradí Metrostavu částku ve výši 142.071.685,- Kč. Z toho je zádržné ve výši 69.243.796,- Kč a polovina žalovaných nákladů ve výši 72.827.889,- Kč, vše bez nároku na příslušenství. Metrostav Alfa pak městské části Praha 8 vydá dokumentaci k budově, zajistí řádnou licenci a likvidaci výrobků a materiálů umístěných mimo budovu. Do konečné částky byly dále zohledněny uplatněné vady budovy a náklady na jejich odstranění, a to s přihlédnutím ke znaleckému posudku EQUITA Consulting ze dne 20. června 2020, který zjištěné vady ohodnotil na částku cca 24 milionů korun.

>"Po letech, kdy byla Palmovka spíše ostudou naší městské části, snad konečně díky dohodě dojde k tomu, že Palmovka začne vzkvétat. Chci věřit, že magistrát brzy rozhodne, co dál s rozestavěným torzem i s okolím. Těším se, až se celé místo promění a budeme sem všichni moci jezdit třeba za prací nebo za kulturou. Vyrůst by tady podle plánu magistrátu mohly nové byty, kulturní centrum, školka i administrativa," doplňuje předseda Pirátů v Praze 8 [Martin Štěrba](https://praha8.pirati.cz/lide/martin-sterba.html). 

Celý proces musí ještě posvětit zastupitelstvo hlavního města Prahy. To bude na svém jednání 16. prosince řešit převzetí budovy i schválení třístranné dohody. 

