---
title: "Naším cílem je maximální důraz na zapojování veřejnosti do správy věcí veřejných"
authorId: jakub.jiran
image: posts/volby2022-stanek.jpg
tags: [Časopis Osmička, Transparentnost]
---

**Dostali jsme od kolegů z 8Žije/Praha sobě otázku: "Co uděláte v tomto volebním období pro to, aby občané Prahy 8 neměli pocit, že jejich problémy jsou přehlíženy?". Máme na to jasnou odpověď.** Jedním ze základních kamenů politiky České pirátské strany jako liberální a středové strany je důraz na maximální zapojení veřejnosti do rozhodování a do správy věcí veřejných. Věříme tak, že nejsme těmi, kdo by pocity přehlížení u našich spoluobčanů vyvolával.

Každý občan, nejen naší městské části, nás může kdykoliv se svými starostmi, ale i nápady a podněty, kontaktovat buď prostřednictvím našich osobních kontaktů uveřejněných na webu [praha8.pirati.cz](http://praha8.pirati.cz) nebo prostřednictvím společného zastupitelského e-mailu [pirati@praha8.cz](mailto:praha8@pirati.cz). Velmi rádi také vždy všechny přivítáme na schůzích našeho místního sdružení Pirátů Prahy 8, o kterých vždy informujeme [v našem otevřeném kalendáři](https://calendar.google.com/calendar/u/0/embed?src=npabehj0rpaqtgo960ju2vjq2s@group.calendar.google.com&ctz=Europe/Prague).

Participativní nebo také účastnickou demokracii snažící se o maximální zapojení občanů do politického a veřejného života podporují Piráti ve všech obcích, v nichž se na správě věcí veřejných podílí. Tato forma demokracie má podle našeho názoru pro rozvoj obce řadu pozitivních efektů, zvyšuje míru zájmu obyvatel o dění v obci a jejich zapojení i v jiných společných aktivitách, posiluje sounáležitosti místní společnosti, zefektivňuje komunikaci obecních úřadů s občany a může předcházet nedorozuměním mezi občany a jejich zástupci.

V tomto volebním období, byť z opozičních lavic, se budeme snažit o znovuoživení projektu participativního rozpočtu, který probíhal v naší městské části v letech 2017 a 2018 a dokončení zapojení naší městské části do projektu [Cityvizor](https://praha8.pirati.cz/aktuality/stitky/cityvizor/).