---
title: Praha vybuduje pěší cestu propojující Palmovku s ulicí Švábky a Rohanským nábřežím
author: MHMP
image: posts/svabky-kaufland-googlemaps.png
tags: [Palmovka, Nová Palmovka, Veřejný prostor, Životní prostředí]
---

**První projekt předznamenávající budoucí proměnu Palmovky v Praze 8 bude zahrnovat cestu pro pěší, která propojí ulice Zenklova a Švábky.  Sloužit veřejnosti by měla začít v červnu příštího roku a její stavba vyjde na 26 milionů Kč včetně DPH. Koordinací a realizací projektu byla pověřena městská organizace Pražská developerská společnost (PDS).**

>"Palmovka má pro rozvoj hlavní města velký význam. Je to místo, kde je možné vybudovat celou novou městskou čtvrť, jež nabídne nejen pohodlné bydlení, pracovní prostředí, obchody a služby, ale také kvalitní veřejný prostor v podobě městského bulváru, rozsáhlého parku a dětského hřiště. Proměna brownfieldu na Palmovce je nutná a jsem rád, že na ni s našimi partnery v městské části Praha 8 a v Dopravním podniku hlavního města Prahy krok po kroku pracujeme. Přípravou a koordinací projektu byla pověřena Pražská developerská společnost,“ říká Petr Hlaváček (TOP 09), první náměstek primátora hl. m. Prahy pro územní rozvoj. 

Lokalita Palmovka vymezená ulicemi Libeňský most – Voctářova – Švábky – Sokolovská – Zenklova je klíčovým rozvojovým územím hlavního města Prahy, jehož pozemky vlastní kromě Magistrátu hl. m. Prahy také městská část Praha 8 a Dopravní podnik hl. m. Prahy.

Projekt, který na Palmovce PDS ve spolupráci s těmito partnery připravuje a koordinuje, zahrnuje vybudování nového městského bulváru s nájemním bydlením, kancelářemi, obchody, službami, rozsáhlým parkem a dětským hřištěm.

V současné době v lokalitě pokračuje proces změny územního plánu. Než bude možné proměnu brownfieldu v novou městskou čtvrť odstartovat, chce město tuto oblast kultivovat a umožnit její dočasné bezpečné využívání. Cesta pro pěší, která propojí ulice Zenklova a Švábky, je prvním počinem tohoto druhu. Termín jejího zprovoznění je naplánován na červen 2022, investiční náklady dosáhnou 26 milionů Kč včetně DPH.          

>"Chceme umožnit Pražanům, aby si podstatně zkrátili cestu z Palmovky na Invalidovnu nebo Rohanské nábřeží. Nová pěší cesta bude asi tři metry široká, bude bezpečně oddělená od zbývajících pozemků a v noci dostatečně osvětlená. Povede napříč celým rozvojovým územím a počítá se s ní také v připravovaném projektu,“ uvádí Adam Scheinherr (Praha sobě), náměstek primátora pro oblast dopravy.

>"Konverze brownfieldu je náročný projekt, který vyžaduje mnohaletou a složitou přípravu. Chtěli jsme toto období využít k postupné kultivaci daného území. Očistíme ho, ošetříme stávající zeleň, a pokud to bude možné, nabídneme k dočasnému užívání. Zprovoznění nové cesty je první vlaštovkou,“ dodává náměstek primátora pro životní prostředí Petr Hlubuček (STAN).

V rámci projektu Palmovka má v příštích letech začít výstavba nové městské čtvrti. Počítá se se vznikem zhruba 280 městských nájemních bytů a cca 10 000 m² ploch, které bude možné využít pro administrativní, maloobchodní a další nekomerční účely. Součástí projektu je také velkorysý veřejný prostor – městský bulvár osázený stromy, veřejný park a dětská hřiště či sportoviště. Pražská developerská společnost se věnuje přípravě a koordinaci projektu. Samotná realizace se očekává v návaznosti na získání všech potřebných povolení po etapách v horizontu 5 až 10 let.
