---
title: "Náměstí na Ládví: Dnes je to jen na rychlý nákup a honem domů"
author: Petr Bísek
image:  posts/ladvi1.jpg
tags:   [Časopis Osmička, Ládví]
---

**Náměstí v Ládví je funkční, ale zanedbané.** Co s tím? Stejnou otázku jsem si kladl, když jsem se v postsametové euforii ocitl v čele newyorského krajanského spolku, kterému patří stoletá budova s rozsáhlou zahradní restaurací, tzv. Bohémka. Také byla funkční, ale krizově zanedbaná, navíc ztrátová. Úkol byl jasný – dovést ji do takového stavu, aby lákala hosty. Pravidelně zametat, uklízet, umývat stěny a podlahy, natřít a vymalovat, ošetřit stromy a trávník, vyměnit ztrouchnivělé stoly a lavice. A další nutná specifická zlepšení. Jednoduše, udělat z Bohémky atraktivní místo pro odpočinek, pro setkání s přáteli u dobrého jídla a pití. Jako tomu bývalo v dřívějších dobách. Podobně i na náměstí v Ládví schází pravidelná údržba a dohled na pořádek. Není dost k posezení lákajících laviček, travnatý prostor živoří, fontána je k ničemu, zmizely populární trhy…

Ošuntělému veřejnému prostoru nepomohla ani modernizace obchodního domu Albertu ani nové Penny na místě bývalého kina. Škoda, že ruku v ruce s tím neproběhla celková modernizace a citlivá úprava celého prostoru, včetně unaveného podloubí metra.

K úpadku přispívá zvýšená aktivita lidí bez domova a drogově závislých. A přitom policejní stanice je od náměstí coby kamenem dohodil. A tak je to dnes jen rychlý nákup a honem, honem do bezpečí domova. Jako kdyby městské části Praha 8 na kvalitě životního prostředí občanů-voličů nezáleželo.

Bohémka se stala mekou newyorčanů, prahnoucích po čistém, klidném, atraktivním místě, kde je potěšením strávit volný čas. I na náměstí v Ládví by měla být péče o občana-voliče prioritou.