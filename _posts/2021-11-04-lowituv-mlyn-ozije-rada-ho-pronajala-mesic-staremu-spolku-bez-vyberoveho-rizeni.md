---
title: Löwitův Mlýn ožije. Rada ho pronajala měsíc starému spolku bez výběrového řízení
authorId: martin.sterba
image: posts/lowituvmlyn_akce.jpg
tags: [Libeň, Majetek, Löwitův mlýn]
---

**Zastavení v Löwitově mlýně. Tak zní nový projekt kulturního centra pro Prahu 8 se kterým přišla Rada městské části Praha 8 v čele se starostou Ondřejem Grosem (ODS) a místostarostou Jiřím Vítkem (Patrioti). Má se jednat o společný projekt spolku Velký mlýn, Městské knihovny v Praze a Českého rozhlasu.** [Vyplývá to ze zprávy zveřejněné na webu městské části Praha 8.](https://www.praha8.cz/Zastaveni-v-Lowitove-mlyne-s-Mestskou-knihovnou-v-Praze-a-Ceskym-rozhlasem-novy-projekt-kulturniho-centra-pro-Prahu-8.html)

Rada městské části Praha 8 pronajala Löwitův mlýn [spolku Velký mlýn](https://or.justice.cz/ias/ui/rejstrik-firma.vysledky?subjektId=1137028&typ=UPLNY&fbclid=IwAR1naFQayP26Up4s-txqbOwKcbTCj3-XL5Eb9XEoBq_M_slnGovrN1eQnRg), v jehož čele je Barbora Růžičková a Pavel Kocourek. Ten byl přitom založen teprve 13. října 2021. 

Podle místostarosty Jiřího Vítka (Patrioti) má dojít také ke spolupráci nových nájemců a místních spolků, které v minulosti krátkodobě v Löwitově mlýně již úspěšně pořádali kulturně společenské akce. Spolek chce v historicky zajímavé budově Löwitova mlýna poblíž Libeňského zámku vytvořit víceúčelový kultivovaný prostor, který dýchá minulostí a žije přítomností. Přízemí má být věnováno živé kultuře – koncertům, setkáním, přednáškám a má být volně propojeno s prostorem kavárny, která může v letních měsících využít i přilehlý dvůr. Podkroví je plánováno využít jako výstavní prostor a galerie. Velká část mlýna má být využita jako pobočka Městské knihovny v Praze, která v Libni a v Karlíně chybí. V knihovně má být zhruba pět tisíc svazků. 

>“Myšlenka je to hezká, oživení Löwitova mlýnu se mi líbí. Součástí mlýna má být nově také knihovna., která v Libni dlouhodobě chybí. Chci věřit, že knihy budou v případě velké vody nad vodou, protože mlýn se nachází v zátopové oblasti. Nicméně mi vadí, že Rada pronajmula mlýn spolku Velký Mlýn, který existuje ani ne měsíc, a ještě k tomu bez výběrového řízení. Vedení Prahy 8 na minulém zastupitelstvu prostě jen mlžilo, přitom plány byly jasné,“ říká předseda místního sdružení [Martin Štěrba](https://praha8.pirati.cz/lide/martin-sterba.html). 

>"Je škoda, že celý proces výběru nového nájemce je takto neprůhledný. Považuji za zvláštní, že nebyli osloveni tradiční zájemci, kteří Löwitův mlýn dlouhodobě opravují a pořádají tady akce. Přijde mi to vůči nim nefér. Navíc není vůbec jasné, kolik peněz městská část Praha 8 získá z nájmu," doplňuje předseda pirátského zastupitelského klubu [Michal Novák](https://praha8.pirati.cz/lide/michal-novak.html).

Před plánovaným otevřením čeká objekt Velkého mlýna adaptace spojená s vybavením prostoru potřebnou infrastrukturou. V prvním stadiu na konci roku 2021 a prvním čtvrtletí roku 2022 má proběhnout příprava adaptace a posléze i její realizace. Objekt Velkého mlýna má být provozován celoročně, přístupnost jednotlivých prostor je závislá na ročním období i plánovaných aktivitách.

**Jsme zvědaví, jak to bude nakonec vypadat.**

### Vizualizace vnitřních prostor
![Vizualizace vnitřních prostor](/assets/img/posts/lowituvmlyn-vizualizace.jpg)
