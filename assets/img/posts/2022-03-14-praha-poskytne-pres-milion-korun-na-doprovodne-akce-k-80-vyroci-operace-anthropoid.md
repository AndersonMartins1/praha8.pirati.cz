---
title: Praha poskytne přes milion korun na doprovodné vzdělávací akce k 80. výročí Operace Anthropoid
author: MHMP
date: 2022-03-14
image: posts/anthropoid2021/anthropoid2021_11.jpg
tags: [Anthropoid, Libeň]
---

**Letošní rok s sebou nese oslavu 80. výročí Operace Anthropoid, konkrétně atentátu na zastupujícího říšského protektora Reinharda Heydricha. Hlavní město ve spolupráci s městskou částí Praha 8 k této oslavě plánuje řadu tematických a pietních akcí, které mají připomenout tento významný mezník druhé světové války. Metropole na tyto účely poskytne Praze 8 přes milion korun.**

>"Děti dostávají základní historický přehled už na prvním stupni v hodinách dějepisu. Na budování historického povědomí má ale také velký vliv třeba návštěva památek, četba knih nebo osvěta o právě probíhajících významných výročích, jako je tomu například u Operace Anthropoid, kterou si letos u příležitosti 80. výročí připomínáme,“ uvedl radní hl. m. Prahy pro oblast školství Vít Šimral. (Piráti)

Finanční podpora by se měla týkat hlavně tvorby vzdělávacího webu pro žáky základních a středních škol, komentovaných prohlídek, výstavy, výroby knihy, dokumentu a doprovodných akcí. V květnu se uskuteční na území Prahy 8 řada akcí, jejichž [vyvrcholením bude slavnostní pietní akt 27. května](. Program bude ale i nadále pokračovat v různých formách až do září tohoto roku.

>"Praha 8 je hrdá na statečnost vojáků i obyvatel, kteří byli do Operace Anthropoid zapojeni. Položili své životy za to nejcennější, co máme a co jsme mnohdy schopni ocenit až ve chvíli, kdy to ztratíme - svobodu. Program, který letos chystáme, bude i díky příspěvku od Prahy opravdu bohatý. Rekonstrukce útoku na Heydricha, dvoudenní slavnosti 27. a 28. května v Thomayerových sadech, virtuální procházka válečnou Libní, QR hra, nová kniha „Statečnost je ženského rodu“, polohraný dokumentární film, koncerty, soutěže, pietní akce, procházky či přednášky jsou jen malým výčtem toho, co osmička k osmdesátému výročí chystá. Každý národ, který si připomíná hrdinství svých předků, když to potřebuje, najde hrdiny i v nastupujících generacích,“ doplnil radní Prahy 8 Michal Švarc.

Operace Anthropoid byl krycí název pro parašutistický výsadek vyslaný v rámci druhé světové války z Velké Británie na území Protektorátu Čechy a Morava. Tvořili ho vojáci československé exilové armády Jozef Gabčík a Jan Kubiš. Byl organizován zvláštní skupinou „D“ zpravodajského odboru exilového Ministerstva národní obrany a byl řazen do první vlny výsadků. Jednalo se o diverzní operaci, která se uskutečnila mezi prosincem 1941 a červnem 1942. Jejím hlavním cílem bylo uskutečnit likvidaci zastupujícího říšského protektora a šéfa RSHA Reinharda Heydricha, což se nakonec stalo 27. května 1942. Diverzní operace byla úspěšná, Heydrich na následky zranění 4. června 1942 zemřel. Účastníci operace zaplatili za svůj čin životem, když spolu s dalšími výsadkáři zemřeli 18. června 1942 v boji s přesilou nacistických vojáků v kostele sv. Cyrila a Metoděje.

Hlavní město Praha se na podobných aktivitách městských částí podílí pravidelně – v minulosti Praha podporovala například připomenutí 400. výročí bitvy na Bílé hoře, výstavu v poutním areálu Panny Marie Vítězné či slavnostní shromáždění ke 100. výročí Církve československé husitské.
